					<p align="right"><b>IP/04/1453</b></p>
<p align="right">Brüsszel, 2004. december 9.</p>
<h1>
<a name="Heading4"></a><b>Európai szomszédsági
politika: az első cselekvési tervek</b></h1>
<p><b><i>Moldova, Ukrajna, Marokkó, Tunézia, Jordánia, Izrael
és a Palesztin Fennhatóság az EU első olyan szomszédos
országai, amelyek az európai szomszédsági politika
keretében az Európai Unió új javaslatát
konkretizáló cselekvési tervekben állapodnak meg. Ezek a
cselekvési tervek konkretizálni fogják az Európai Unió
új javaslatát az európai szomszédsági politika
keretében.  Az egyes országokkal folytatott tárgyalások
eredményeként az Európai Bizottság ma hagyta jóvá
ezeket az első terveket, amelyek minden esetben kifejezetten úgy
készültek, hogy tükrözzék az adott ország
különleges érdekeit. A cselekvési tervek segítenek a
demokrácia, a felelősségteljes kormányzás, a
jogállamiság és az emberi jogok erősítésében,
valamint hozzájárulnak a gazdaság
modernizációjához. Konkrét előnyeik között
szerepel, hogy tartalmazzák néhány EU-s programban való
részvétel lehetőségét és a belső piacban
való részvételt.  Az EU továbbá célzottabb
segítségnyújtást javasol az olyan határokon
átnyúló kérdések kezelésére, mint a
migráció és a csempészet, valamint az EU-val való
kapcsolatok és fizikai összeköttetések javítása,
például az energiaügy és a közlekedés
területén. </i></b></p>
<p><i>„Célom, hogy a kibővített Európai Uniónk
határai körül baráti kört hozzunk létre”
– jelentette ki Benita Ferrero-Waldner, a külkapcsolatokért
és az európai szomszédsági politikáért
felelős biztos. „Szomszédainkkal olyan, egyedi igényeknek
megfelelő cselekvési tervek kidolgozását
valósítottuk meg, amelyek megfelelnek a szükségleteknek
és mindegyik partner kéréseit tükrözik. Javaslatunk
– fokozottabb együttműködés, több
pénzügyi támogatás, és az Európával
fennálló szorosabb kapcsolatból származó
előnyök kihasználásának lehetősége –
mindkét oldalon kézzelfogható eredményt hoz majd, az
oktatástól a környezetvédelemig, illetve a
közlekedéstől a terrorizmus elleni küzdelemig terjedő
széles skálán belül.”</i></p>
<p>A cselekvési tervek tükrözik az EU-nak azt az
elkötelezett szándékát, hogy fellépjen a
kibővített EU körüli új választóvonalak
kialakulása ellen, és azok helyett inkább kiterjessze azt a
stabilitást és jólétet, amelyet az EU élvez. A tervek
majd:</p>
<ul>
<li>segítenek a jogszabályok vagy szabályozások
EU-konformmá tételében az EU belső piacára való
jutás javítása érdekében,</li>
<li>részvételt javasolnak számos EU-s programban, többek
között oktatási, kutatási, környezetvédelmi
és audiovizuális területen,</li>
<li>ösztönzik az együttműködést a
határigazgatás, a migráció, az embercsempészet, a
szervezett bűnözés, a pénzmosás, valamint a
pénzügyi és gazdasági bűncselekmények
területén,</li>
<li>javítják az EU-val fennálló kapcsolatokat az
energiaügy, a közlekedés és az
információtechnológia területén, és</li>
<li>javítják a párbeszédet és az
együttműködést a terrorizmus elleni küzdelem, a
tömegpusztító fegyverek elterejdésének
megakadályozása, valamint a regionális konfliktusok
megoldására tett kísérletek területén.
</li></ul><p>Ezek a cselekvési tervek mindegyik ország
számára egy, az EU-val lebonyolítandó munkaprogramot
jelentenek az elkövetkezendő 3–5 évre. A tervek nem
helyettesítik a meglévő társulási vagy
együttműködési megállapodást, hanem azokra
építenek. Lehetővé teszik a prioritások világosabb
meghatározását, valamint azt, hogy a pénzügyi
támogatás szorosabban kapcsolódjon a kölcsönös
megállapodás tárgyát képező
célkitűzések eléréséhez. Az „egyedi
igényekhez igazított" alapelv azt jelenti, hogy mindegyik partner maga
határozza meg, hogy milyen mértékben kívánja
elmélyíteni politikai és gazdasági kötelékeit az
EU-val. Minél messzebb hajlandó egy partner menni a gyakorlati
lépések területén a közös értékek
gyakorlati megvalósításában, annál messzebb
hajlandó menni az EU a kötelékei
erősítésében.</p>
<p>A cselekvési tervek a Tanácshoz kerülnek
érvényesítésre, majd az illetékes társulási
vagy együttműködési tanácshoz
jóváhagyásra.</p>
<p>A Bizottság elfogadta Ukrajna cselekvési tervét az ország
iránti teljes elkötelezettsége jeléül. A Bizottság
javasolja a Tanácsnak, hogy nyújtsa be ezt a cselekvési tervet
jóváhagyásra az EU-Ukrajna Együttműködési
Tanácsnak, amint az ország helyzete – beleértve a szabad
és tisztességes elnökválasztást –
lehetővé teszi e terv végrehajtását.</p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

