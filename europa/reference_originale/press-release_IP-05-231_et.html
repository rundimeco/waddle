					<p align="right"><b>IP/05/231</b></p>
<p align="right">Brüssel, 2. märts 2005</p>
<h1>
<a name="Heading4"></a><b>Komisjon alustab nõupidamisi Euroopa
Liidu tulevase merenduspoliitika teemal</b></h1>
<p><b><i>Euroopa Komisjon teatas täna oma otsusest alustada
nõupidamisi Euroopa Liidu tulevase merenduspoliitika küsimuses.
President José Manuel Barroso ja volinik Joe Borgi ühiselt esitatud
teatises toob komisjon ära selle algatuse põhjused. Teatises on
öeldud, et mere osa meie elatusvahendites ja heaolus on
märkimisväärne nagu ka merega seotud potentsiaal majanduskasvuks.
Meie ülesanne on tagada, et seda potentsiaali kasutataks
säästvalt ja võimalikult hästi. Integreeritud
lähenemisviis aitaks vältida konflikte ja optimeerida erinevate merega
seotud tegevusvaldkondade vaheline sünergia viisil, mis suurendaks nende
majanduspotentsiaali ja aitaks kaasa keskkonna kaitsmisele. Sel viisil saaks
suurendada ka huvirühmade osalust ning see annaks kõigile osapooltele
võimaluse näha merd ühtse tervikuna ja paremini mõista iga
tegevusvaldkonna mõju merele. Töökond, mis koosneb merega seotud
poliitikavaldkondade eest vastutavatest volinikest ja mida juhib volinik Joe
Borg, koostab Euroopa Liidu tulevast merenduspoliitikat käsitleva
nõuandva dokumendi. Pärast selle dokumendi avaldamist, mis peaks
kavakohaselt aset leidma järgmise aasta esimesel poolel, algavad
ulatuslikud nõupidamised Euroopa Liidu merenduspoliitika võimalike
suundade üle. Seejärel vaatab komisjon kõik soovitused läbi
ja otsustab enne selles valdkonnas ettepanekute koostamise alustamist, mis kujul
tuleks uus poliitika välja töötada.</i></b></p>
<p>President Barroso märkis: „Nii Euroopa minevik, olevik kui ka
tulevik on lahutamatult seotud ookeanide ja meredega. Ainult juhul, kui
hoolitseme nende eest hästi, saavad ookeanid ja mered meile ja tulevastele
põlvkondadele midagi vastu pakkuda. Euroopa Liidu merenduspoliitika aitaks
kaasa Euroopa tohutu kasvupotentsiaali vallapäästmisele, edendades
samal ajal meie merekeskkonna kaitset.  Kui haldame oma ühiseid mere
elusressursse vastutustundlikult, jäävad ookeanid ja mered kõigi
jaoks Euroopas veel paljudeks aastateks jõukuse ja rõõmu
allikaks.“  </p>
<p>„Merenduspoliitika annaks meile võimaluse kindlaks
määrata, koordineerida ja rakendada merega seotud meetmeid Euroopa
Liidus viisil, mis aitab säästvamalt optimeerida merest saadavat
majanduslikku ja meelelahutuslikku kasu, kaasates suuremat hulka
huvirühmasid. Mul on väga hea meel, et saan selle huvitava projekti
raames töötada koos kolleegidega ja huvirühmadega nii avalikust
kui erasektorist,“ ütles kalandus- ja merendusküsimuste volinik
Joe Borg.</p>
<p>President Barroso palus hr Borgil juhtida uue merenduspoliitika
töökonda, mille ülesanne on korraldada laiaulatuslikke arutelusid
Euroopa Liidu tulevase merenduspoliitika teemal. Töökonda kuuluvad
volinikud on hr Verheugen, kes vastutab ettevõtluse ja tööstuse
eest, transpordivolinik hr Barrot, keskkonnavolinik hr Dimas, regionaalpoliitika
volinik pr Hübner, teadusuuringute volinik hr Potocnik ja
energeetikavolinik hr Pieblags. </p>
<p>Ka teiste volinikega võidakse nõu pidada, kui arutatakse nende
vastutusaladega seotud teemasid. Nõuandva dokumendi koostamisel
konsulteeritakse mitmete poliitika- ja tehniliste valdkondade
asjatundjatega.</p>
<p>Meri on Euroopa Liidu jaoks väga tähtis. Kahekümne
mereäärse liikmesriigi rannajoone pikkus on peaaegu 70 000 km. Ligi
pool EL-i rahvastikust elab vähem kui 50 km kaugusel rannikust. 15 vana
liikmesriigi merepiirkondades toodeti üle 40% EL-i rahvamajanduse
kogutoodangust.  Kaks ja pool miljonit inimest töötavad
laevaehitustööstuses, sadamates, kalamajanduses ja nendega seotud
teenindusaladel. (Vt lisatud teabelehed ja <a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>)</p>

