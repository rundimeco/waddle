					<p align="right"><b>IP/05/1175</b></p>
<p align="right">Brüssel, 22.september 2005</p>
<h1>
<a name="Heading4"></a><b>Laienenud Euroopa Liidu esimesest eelarvest
saavad kasu kõik liikmesriigid. Peamised toetusesaajad jäävad
samaks</b></h1>
<p><b><i>2004. aasta eelarve oli järjekordne samm ELi kulutuste
struktuurilise moderniseerimise suunas. Liidusisestele toetusesaajatele eraldati
umbes 92 miljardit eurot.  Kõikidele liikmesriikidele anti vahendeid
regionaalpoliitika, põllumajanduse, konkurentsi, tööhõive ja
teaduse jaoks; liiduväliste riikide või mitme liikmesriigi vahel
jaotati 7,5 miljardit eurot.  Kõige rohkem toetust said samad liikmesriigid
mis 2003. aastal.  Kõigi kümne uue liikmesriigi majandus oli 2004.
aastal selgelt ja oluliselt paremas tasakaalus kui 2003. aastal, mil need riigid
ei olnud veel Euroopa Liidu liikmed. See aga ei suurendanud oluliselt EL-15
riikide osamakse. Need on põhijäreldused dokumendist „Aruanne
EL-i kulutuste jagunemise kohta liikmesriikide vahel 2004. aastal“.
„Aruanne tõestab veenvalt, et laienemisest on võitnud kõik
ELi liikmesriigid,“ kommenteerib volinik Dalia
Grybauskaité.</i></b></p>
<p>2004. aastal sai Euroopa Liidult kõige rohkem vahendeid Hispaania (16,4
miljardit eurot), kellele järgnesid suure rahvaarvuga riigid Prantsusmaa
(12,9 miljardit eurot), Saksamaa (11,7 miljardit eurot), Itaalia (10,4 miljardit
eurot) ja Ühendkuningriik (7,1 miljardit eurot). Struktuurimeetmete raames
sai kõige rohkem vahendeid samuti Hispaania, seejärel Saksamaa,
Itaalia ja Portugal.</p>
<p>Vahendite eraldamine uutele liikmesriikidele on alles alanud. Nendest Poola
on EL-25 hulgas 10. kohal (2,7 miljardit eurot). Kõikide uute
liikmesriikide netosaldo oli positiivne, ulatudes 2004. aastal 2,9 miljardi
euroni, mis oli 1,3 miljardi euro võrra suurem kui liitumiseelsel 2003.
aastal. </p>
<p>Väljendatuna protsentides rahvamajanduse kogutulust on kõige rohkem
toetust saanud Kreeka (3,52 % rahvamajanduse kogutulust) ja Portugal (3,35 %),
kellele järgnevad Leedu (2,81%), Eesti (2,50 %) ja Läti (2,46 %). </p>
<p>Toetused hõlmavad kõiki liikmesriike. On näha, et järjest
enam tõusevad konkurentsivõime edendamisega seotud kulutused. Eelmise
aastaga võrreldes on 2004. aasta eelarves muutunud mitme poliitikavaldkonna
osakaal. Ühtekuuluvuse ja regionaalarengu tugevdamiseks võetavate
struktuurimeetmete jaoks eraldatud vahendid on kasvanud 28,5 miljardilt eurolt
koguni 34,1 miljardi euroni (+19,8%), samuti on suurendatud vahendeid
sisepoliitikale, sealhulgas siseturu ja teaduse arendamiseks (4,9 miljardilt
eurolt 2003. aastal 6 miljardi euroni 2004. aastal).</p>
<p>Liikmesriikidele põllumajanduse ja maaelu arendamiseks eraldatud
vahendid moodustavad 2004. aastal eraldatud kogukulust 47,5% (43,6 miljardit
eurot), mis on vähem kui 2003. aastal, mil need näitajad olid 54,1 %
ja 44,4 miljardit eurot. Põllumajanduses on suurimad toetusesaajad samad
mis 2003. aastal. Absoluutarvudes on kõige rohkem toetust saanud
Prantsusmaa, seejärel Hispaania, Saksamaa, Itaalia ja Ühendkuningriik.
</p>
<p>Sisepoliitika valdkonnas on kõige rohkem toetust saanud Saksamaa,
kellele järgnevad Prantsusmaa, Belgia, Ühendkuningriik ja Itaalia.
</p>
<p> EL-i halduskulud jagunesid peamiselt kahe liikmesriigi vahel.
Põhivahendid eraldati Belgiale ja Luksemburgile, kus asuvad Euroopa Liidu
institutsioonide peakorterid. </p>
<p>Euroopa Liidu eelarve suurimaks tuluallikaks olid liikmesriikide osamaksed
(kaasa arvatud käibemaksult ja rahvamajanduse kogutulult arvestatavad
osamaksed), mida oli 2004. aastal kokku 82,9 miljardit eurot.
Ülejäänud vahendid tulid nn traditsioonilistest omavahenditest
(tolli- ja põllumajandusmaksud), 2003. aasta
eelarveülejäägist ja muudest tuludest.</p>
<p>Aruandes analüüsitakse liikmesriikide kaupa põhjalikult,
milliste poliitikavaldkondade ja kululiikide vahel  EL-i vahendid jagunesid.
Samuti esitatakse eelarve täitmise tegelikud näitajad kümne uue
liikmesriigi kohta. Aruanne sisaldab ajakohastatud ja ühtlustatud teavet
eraldatud kogukulu, tulude ja eelarvelise tasakaalu kohta aastatel
1992–2004. Nende kulude alusel eraldatud toetuste kohta saab andmeid 2004.
aasta finantsaruandest, mis avaldati 2005. aasta mais.  </p>
<p>Eraldatud kogukulude aruanne on kättesaadav järgmisel
aadressil:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a><br>2004.
aasta finantsaruanne on kättesaadav järgmisel aadressil:<br><a
href="http://ec.europa.eu/budget/pdf/execution/execution/financialreport04/rap_fin_et.pdf">http://ec.europa.eu/budget/pdf/execution/execution/financialreport04/rap_fin_et.pdf</a>
</p>

