					<p align="right"><b>IP/05/1068</b></p>
<p align="right">Bruselj, 25. avgusta 2005</p>
<h1>
<a name="Heading4"></a><b>Ptičja gripa: Komisija za okrepitev
nadzora v državah članicah </b></h1>
<p><b><i>Evropska komisija je danes v Bruslju sklicala sestanek veterinarskih
strokovnjakov iz vseh držav članic, ki so razpravljali o ptičji
gripi v Aziji in Rusiji (Sibiriji) ter o tem, kaj je treba storiti za
preprečitev širjenja bolezni v Evropsko unijo. Komisija je od
držav članic zahtevala, da povečajo nadzor in obljubila, da bo za
to zagotovila potrebna sredstva. Na sestanku so se dogovorili o številnih
ukrepih, vključno z revizijo načrtov ukrepov ob nepredvidljivih
dogodkih ter večjo doslednostjo pri izvajanju ukrepov, kot je prepoved
uvoza, čeprav strokovnjaki menijo, da splošna prepoved uvoza perutnine
ni sorazmerna s trenutnim tveganjem vnosa bolezni prek ptic selivk.</i></b></p>
<p>Markos Kyprianou, komisar za zdravje in varstvo potrošnikov, je povedal:
„Mi seveda želimo storiti vse, da bi preprečili razširitev
te uničujoče epidemije v Evropsko unijo<i>. Še naprej bomo
natančno spremljali dogajanje, da bi zagotovili izvajanje
najustreznejših ukrepov za zmanjševanje tveganja. </i></p>
<p>Strokovnjaki so se pogovarjali o trenutnem stanju v zvezi s ptičjo gripo
v Aziji in Rusiji (Sibiriji) in ugotovili, da je skrb zbujajoče. Vendar na
voljo ni dovolj informacij, da bi lahko natančno ocenili, v kolikšni
meri širjenje bolezni lahko povzročijo divje ptice. Odprla se je tudi
široka razprava o možnosti, da bi se bolezen v Evropsko unijo
razširila prek ptic selivk. Na podlagi obstoječega znanja o
migracijskih poteh ptičjih vrst, ki bi lahko povzročile širjenja
virusa, so strokovnjaki sklenili, da je neposredno tveganje majhno, odvisno od
tega, za katero področje EU gre. Kljub temu pa so se odločili za
nekatere ukrepe za zmanjšanje tveganja, predstavljene v nadaljevanju. </p>
<p>Evropska unija je z okrepljenim nadzorom domačih in divjih ptic
začela že leta 2003. Skupina strokovnjakov je pregledala nadzorne
ukrepe, ki so jih takrat uvedle države članice in jih nato vsako leto
prilagajale. Državam članicam so priporočili, da nujno revidirajo
in okrepijo nadzorne programe, načrtovane za leto 2005/06, s
povečanjem vzorčenja vodnih ptic selivk na poteh, ki bi lahko pomenile
tveganje za vnos bolezni. Izboljšati pa bi bilo treba tudi sodelovanje med
državami članicami, ki bi ga usklajevala Komisija. </p>
<p>Naslednje srečanje strokovnjakov bo predvidoma v začetku septembra.
Na njem bo Komisija uskladila povečani nadzor, za katerega je Skupnost
zagotovila sredstva.</p>
<p>Vse države članice v skladu z zakonodajo EU že izvajajo
ukrepe, s katerimi naj bi zagotovile uspešno odkritje in izkoreninjenje
ptičje gripe, če bi se ta pojavila med perutnino. Ključ do
omejitve kakršnega koli izbruha sta zgodnje odkritje in hitro ukrepanje.
Skupina strokovnjakov je podprla posebne preventivne ukrepe, ki jih zaradi
izbruha ptičje gripe v Rusiji že izvajajo oziroma jih bodo začeli
izvajati v sektorju perutnine v nekaterih državah članicah. </p>
<p>Glede splošne prepovedi zadrževanja perutnine na prostem pa meni,
da v tem trenutku še ni potrebna. Vendar bi ukrepe za biološko varnost
(npr. dezinfekcija vozil, ki krožijo med farmami), ki se izvajajo na ravni
farm, morale revidirati vse države članice in jih na podlagi ocene
tveganja za posamezne primere okrepiti, kjer koli je to potrebno. Pri tej oceni
je treba upoštevati migracijske poti vodnih ptic in v kakšnih
okoliščinah lahko divje ptice pridejo v stik z domačimi pticami
(npr. v ribnikih). V tveganih primerih je morda treba razmisliti tudi o
cepljenju.</p>
<p>Skupina strokovnjakov je državam članicam priporočila tudi
uvedbo dodatnih <u>programov osveščanja</u>, s katerimi naj bi rejce
spodbudile k izboljšanju ukrepov za biološko varnost; revizija in
posodobitev <u>načrtov ukrepov ob nepredvidljivih dogodkih</u> za
ptičjo gripo, ki se že izvajajo v skladu z zakonodajo EU, ter
zagotovitev, da se obstoječi <u>ukrepi in pregledi na zunanjih mejah EU</u>
v celoti izvajajo tako v primeru pošiljk komercialne narave kot v primeru
uvoza posameznikov v zasebne namene in predvsem v zvezi s hišnimi pticami.
V načrtih ukrepov ob nepredvidljivih dogodkih je treba v celoti
upoštevati potrebo po zagotovitvi ustrezne zaščite za delavce, ki
v stiku s perutnino tvegajo okužbo. Potrošnikom pa je treba zagotoviti
ustrezne in zanesljive informacije o perutninskih proizvodih in tako ohraniti
njihovo zaupanje.</p>

