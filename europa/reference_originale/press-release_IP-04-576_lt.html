					<p align="right"><b>IP/04/576</b></p>
<p align="right">Briuselis, 2004 m. gegužės 1 d.</p>
<h1>
<a name="Heading4"></a><b>Pirmininko Prodi pareiškimas
Plėtros dienos proga</b></h1>
<p>Europai gegužės pirmoji yra istorinė diena. </p>
<p>Šiandien Europos šeimoje mes pasitinkame dešimt naujų
valstybių narių ir 75 milijonus naujų Europos Sąjungos
piliečių. </p>
<p>Praėjus penkiems dešimtmečiams nuo mūsų
didžiojo Europos integracijos sumanymo įgyvendinimo pradžios,
visam laikui išnyko Šaltojo karo susipriešinimas, ir mes dabar
gyvename vieningoje Europoje. </p>
<p>Tai buvo pasiekta, naujųjų valstybių tautoms ir
politinėms jėgoms parodžius drąsą ir ryžtą,
padėjus didžiules pastangas. Tuo pat metu prireikė
tuometinės Europos Sąjungos tautų ir vadovų
toliaregiškumo ir didžiadvasiškumo.</p>
<p>Šią savaitę man be galo malonu pasveikinti dešimt
naujųjų kolegų Europos Komisijoje. </p>
<p>Jie ir jų bendrapiliečiai atneša į Europą
dešimties šalių kultūras ir įvairovę, kurios
istorinės šaknys siekia amžių glūdumą. </p>
<p>Plėtrai tapus tikrove, Europos tautos surengs šventę, kuri
tęsis nuo vakarinės Airijos pakrantės iki rytinės Lenkijos
sienos, nuo Valetos pietuose iki šiauriausio Suomijos kampelio. Ši
diena – tai mūsų, europiečių, vienybės diena; mes
džiaugiamės, kad sugebėjome įveikti visas mus skyrusias
dirbtines ideologines užtvaras.</p>
<p>Kaip Europos Komisijos pirmininkas norėčiau pažymėti, kad
Komisija pasiryžusi tarnauti Europos piliečiams. Mūsų darbas
yra užtikrinti, kad Europos Sąjunga dirbtų savo piliečiams,
užtikrintų daugiau ir geresnių darbo vietų,
konkurencingesnę ekonomiką, švaresnę aplinką, netgi
geresnės kokybės maistą, laisvės ir teisingumo erdvę,
apsaugotą nuo lygiaverčių nusikalstamumo ir terorizmo
grėsmių. </p>
<p>Tačiau plėtra reiškia dar daugiau. Kaip neseniai lankydamasis
Prahoje sakė Airijos ministras pirmininkas ir Tarybos pirmininkas Bertie
Ahern: „Plėtra yra ir protų, ir sienų atvirumas“.</p>
<p>Džiaugdamasis ir didžiuodamasis didžiuliais mūsų
pasiekimais vienijant kadaise susiskaldžiusį žemyną, aš
suprantu, kad tai tik pradžia.</p>
<p>Naujoje 455 milijonus piliečių turinčioje Europos
Sąjungoje kiekvienas iš mūsų dabar turi prisidėti prie
bendro darbo, kurio pamatus visi padėjome pakloti, tąsos. Visa,
ką turime, neatsirado savaime, ir ką pasiekėme, nėra
neprarandama. Savo bendrame kelyje nuolat susidursime su kliūtimis ir
iššūkiais . </p>
<p>Tačiau vieningi, nežiūrint įvairovės, mes
būsime stipresni ir geriau pasirengę išspręsti bendras
problemas. Būdami vieningi, nežiūrint įvairovės, mes
galime veiksmingiau siekti visų mūsų saugumo ir gerovės.
</p>
<p>Kviečiu visus europiečius kartu švęsti mūsų
nuostabųjį pasiekimą.</p>
<p>Sveiki atvykę į naująją Europą.</p>

