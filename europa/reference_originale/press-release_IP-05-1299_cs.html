					<p align="right"><b>IP/05/1299</b></p>
<p align="right">V Bruselu dne 18. října 2005</p>
<h1>
<a name="Heading5"></a><b>Spojování podniků: Komise
souhlasí s převzetím německé banky HVB italskou bankou
UniCredito</b></h1>
<p><b><i>V souladu s nařízením EU o spojování
schválila Evropská komise navrhované převzetí banky
Bayerische Hypo- und Vereinsbank AG (“HVB&#8221;) bankou UniCredito
Italiano S.p.A. („UniCredito“). Obě tyto banky
nabízejí širokou škálu finančních služeb
v několika evropských zemích. Po důkladném
přezkoumání této operace zejména v těch
členských státech, kde jsou obě strany spojení
výrazně aktivní, Komise rozhodla, že tato transakce
závažným způsobem nenaruší účinnou
hospodářskou soutěž v Evropském
hospodářském prostoru (EHP) nebo v jeho podstatné
části. </i></b></p>
<p>Komisařka pro hospodářskou soutěž Neelie Kroes
prohlásila: „Pečlivě jsme tuto fúzi přezkoumali
v zemích jako je Polsko, kde jsou obě strany výrazně
aktivní. Jsem přesvědčena, že spotřebitelé
v těchto zemích neutrpí újmu v důsledku
oslabení hospodářské soutěže na stále
ještě vnitrostátních trzích. Schválení tohoto
spojení tak otvírá cestu k vytvoření banky
skutečně evropských rozměrů a přispívá
k budování jednotného evropského trhu bankovnictví
pro soukromou a podnikovou klientelu.“</p>
<p>Jak UniCredito se sídlem v Itálii, tak HVB se sídlem v
Německu nabízejí občanům i podnikovým
klientům v několika evropských zemích kompletní
sortiment bankovních a finančních služeb. Třebaže
obě banky vytvářejí větší část
svého zisku ve svých domovských zemích, jejich činnost
se v několika zemích EU, především v Polsku,
České republice a na Slovensku, značně
překrývá.</p>
<p>Přezkum této obchodní operace, který Komise provedla na
všech příslušných trzích bankovních a
finančních služeb, ukázal, že ani po spojení
nebude důvod k obavám z narušení
hospodářské soutěže a že na všech
dotčených vnitrostátních trzích se bude
sloučený podnik nadále potýkat s řadou
silných konkurentů.</p>
<p>Komise pečlivě prozkoumala polské trhy finančních
služeb, na nichž po spojení vznikne největší
univerzální banka co do aktiv a druhá největší
z hlediska počtu spravovaných běžných
účtů. I když v některých oblastech trhu, jako
je správa a distribuce investičních fondů, bude nová
společnost zaujímat přední pozici, je tu ještě
stále řada jiných bank, z nichž mnohé jsou
součástí známých a renomovaných
mezinárodních bankovních skupin, které dokáží
účinně soutěžit ve všech segmentech rychle se
rozvíjejícího bankovního odvětví
v Polsku.</p>

