					<p align="right"><b>IP/05/1013</b></p>
<p align="right">V Bruselu dne 27. července 2005</p>
<h1>
<a name="Heading4"></a><b>Zákaz tabákové reklamy
nabývá účinku od 31. července </b></h1>
<p><b><i>Markos Kyprianou, evropský komisař pro zdraví a ochranu
spotřebitele, dnes přivítal, že dne 31. července
vstoupí v účinnost směrnice EU o tabákové
reklamě.  Směrnice, kterou v roce 2003 schválil Evropský
parlament a Rada (viz: <a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=fr">IP/02/1788</a>),
zakazuje tabákovou reklamu v tisku, v rozhlase a na internetu. 
Rovněž zakazuje sponzorování mezinárodních
kulturních a sportovních akcí tabákovými
společnostmi.  Ačkoliv většina zemí EU buď
již potřebné právní předpisy schválila, nebo
se nachází v procesu jejich schvalování, není
jasné, zda tak všechny učiní do 31. července. 
Nezávisle na tom přijala Evropská komise zprávu o
provádění směrnice o tabákových
výrobcích. </i></b></p>
<p>V komentáři k provádění směrnice o
tabákové reklamě komisař Kyprianou uvedl:
<i>„Zákaz tabákové reklamy je jedním
z nejúčinnějších způsobů, jak omezit
kouření. Tato směrnice zachrání životy a a
díky ní se sníží počet Evropanů,
kteří trpí nemocemi způsobenými
kouřením.“  </i></p>
<p>Podle studie Světové
banky<sup><b><a name="fnB1" href="#fn1">[1]</a></b></sup> může
zákaz reklamy snížit výskyt kouření až o
7 %. Jedním z cílů Rámcové úmluvy WHO o
kontrole tabáku, jejíž ratifikaci nedávno Evropská unie
dokončila (viz <a
href="/rapid/middayExpressAction.do?date=30/06/2005&guiLanguage=fr">MEX/05/0630</a>),
je celosvětový zákaz tabákové reklamy, propagace a
sponzorování tabákovými společnostmi.  
Každoročně v Evropské unii umírá na nemoci
způsobené kouřením přibližně 650 000
lidí, takže i malé snížení výskytu
kouření může zachránit tisíce
životů.</p>
<p>Směrnice o tabákové reklamě z roku 2003 se vztahuje
pouze na reklamu a sponzorování tabákovými společnostmi
v mezinárodním měřítku.  Do její
působnosti proto nespadají reklamy v kinech a na billboardech
nebo prodejní reklama (např. popelníky nebo
slunečníky).  To se týká i sponzorování akcí,
které jsou čistě místního charakteru, kdy
účastníci pocházejí pouze z jednoho členského
státu.  </p>
<p>Tabáková reklama v televizi je v Evropské unii
zakázána od počátku 90. let a upravuje ji směrnice o
televizi bez hranic.  </p>
<p>Směrnice z roku 2003 byla schválena s použitím
pravomoci EU regulovat svůj vnitřní trh.  Do 90. let
představovaly rozdílné vnitrostátní předpisy o
tabákové reklamě a sponzorování tabákovými
společnostmi překážku ve volném pohybu
výrobků a služeb mezi členskými státy. 
V roce 1998 se EU pokusila vyřešit tento problém
schválením směrnice o zákazu všech druhů
tabákové reklamy a sponzorování tabákovými
společnostmi.  Tuto směrnici zrušil v roce 2001 Evropský
soudní dvůr, který rozhodl, že úplný zákaz
přesahuje pravomoci EU. </p>
<p>Soudní dvůr však uvedl, že EU je oprávněna
zavést omezenější zákaz tabákové reklamy a
sponzorování. Směrnice z roku 2003 striktně
dodržuje omezení stanovená Soudním dvorem v jeho
rozsudku z roku 2001.</p>
<p><b>Zpráva o tabáku</b></p>
<p>Zpráva o provádění směrnice o tabákových
výrobcích uvádí, že ustanovení směrnice o
zdravotním varování a maximálním obsahu dehtu, nikotinu
a oxidu uhelnatého jsou dodržována.  Veřejné
orgány však mají pouze dílčí přehled o
složkách užívaných v cigaretách, o jejich
funkcích a jejich účincích na zdraví spotřebitele,
a to zejména kvůli neúplnému
zpřístupňování informací ze strany
tabákových společností.  Konzultace o tom, jak zefektivnit
pravidla o zpřístupňování informací o
doplňkových látkách, bude zahájena na podzim. </p>
<p><b>Další informace</b><br>Viz odůvodnění <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> Zpráva
Světové banky o ekonomice kontroly tabáku z roku 1999.</p>


