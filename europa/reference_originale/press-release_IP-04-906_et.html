					<p align="right"><b>IP/04/906</b></p>
<p align="right">Brüssel, 14. juuli 2004</p>
<h1>
<a name="Heading4"></a><b>Euroopa Liidu eelarve lähendamine
kodanikele</b></h1>
<p><b><i>Praegune rahastamissüsteem on taganud Euroopa Liidu
eelarvevahendite stabiilsuse, kuid aja jooksul on see süsteem muutunud
vähem läbipaistvaks. Samuti sõltub praegune
rahastamissüsteem üha enam riigikassadest tehtavatest
ülekannetest ega tugine tõelistele omavahenditele, nagu on ette
nähtud asutamislepingutes. Seetõttu on seadusega ette nähtud
komisjoni omavahendite aruandes tehtud nõukogule ettepanek kaaluda 2014.
aastaks Euroopa Liidu uue rahastamissüsteemi kasutuselevõttu, mille
puhul oleks tähtsaimal kohal kas energial, käibemaksul või
ettevõtte tulumaksul põhinev peamine eelarveressurss. See
võimaldaks kodanikel paremini mõista, millised vahendid eelarvesse
lähevad, ja suurendaks otsustajate vastutust. Sellised maksupõhised
vahendid asendaksid praegusi ressursse muutmata seejuures Euroopa Liidu
rahastamise määra. </i></b></p>
<p>Eelarvevolinik Michaele Schreyer ütles: „Ettepanek peegeldab
Euroopa Liidu kui liikmesriikide ja kodanike liidu olemust, muutes maksumaksja
ja Euroopa Liidu eelarve vahelise seose senisest selgemaks. Lisaks aitab see
meil liikmesriikide netomaksete ümber käivate viljatute vaidluste
juurest edasi liikuda, kuna tagab kindlaksmääratud vahendite kogumise
kõikjal Euroopa Liidus ning mitte ainult riigikassadest.”  </p>
<p><b>Maksupõhistel vahenditel põhinev läbipaistev ja tõhus
rahastamine</b></p>
<p>Praegu rahastatakse üle 73% Euroopa Liidu eelarvest riigikassadest
tehtavatest maksetest, mis on proportsionaalsed liikmesriikide rahvusliku
kogutuluga. Muude vahendite, peamiselt tollimaksu ja käibemaksu
osatähtsus kahaneb. Sellise arengusuuna muutmiseks teeb komisjon ettepaneku
võtta maksupõhiseks omavahendiks üks järgmistest
variantidest:</p>
<ol>
<li>maks energiatarbimiselt, mille puhul piirdutaks maanteesõidukite
mootorikütusega;   praegu kehtiva reaktiivlennukikütuse maksuvabastuse
kaotamiseks kaalutakse ühe edaspidise võimalusena ka
lennukikütuse ja sellega seotud heitmete arvessevõtmist; </li>
<li>riiklik käibemaks, mis muudaks Euroopa Liidu rahastamissüsteemi
tavakodanikule mõistetavamaks; maksukoormus ei tõuseks, kuna Euroopa
Liidu maksumäära võrra vähendataks siseriikliku
käibemaksu määra; Euroopa Liidu ja siseriiklik käibemaks
tuleks arvetel ja kviitungitel eraldi välja tuua;</li>
<li>ettevõtte tulumaks; selle variandi rakendamine võtaks nii
poliitiliselt kui ka administratiivselt kõige rohkem aega, kuna enne
minimaalse maksumäära kehtestamist oleks vaja poliitilist kokkulepet
maksubaasi ühtlustamise kohta.</li></ol><p>Täielikult maksupõhine
süsteem ei ole Euroopa Liidu integratsiooni praegusel etapil reaalne ja
seetõttu sellist ettepanekut ei tehta. Uus eelarveressurss võetaks
kasutusele järk-järgult ning see asendaks praeguse
käibemaksupõhise ressursi ja sellest piiratuma rahvusliku kogutulu
ressursi.</p>
<p>Ükskõik millise eespool nimetatud kolme variandi puhul oleneb
ühtlustamise ja uue eelarveressursi kasutuselevõtmiseks vajalike
tehniliste ettevalmistustööde edu ja kiirus asjaosaliste poliitilisest
tahtest. Nõukogul palutakse neid võimalusi arutada enne, kui komisjon
koostab tegevuskava, mis käsitleb eelarve tõeliste omavahendite
kasutuselevõttu aastaks 2014. </p>

