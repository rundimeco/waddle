					<p align="right"><b>IP/04/906</b></p>
<p align="right">V Bruslju, 14. julija 2004</p>
<h1>
<a name="Heading4"></a><b>Vzpostavljanje povezave med državljani
in proračunom EU</b></h1>
<p><b><i>Trenutni sistem financiranja zagotavlja stalen vir sredstev za
proračun EU, a je sčasoma postal manj pregleden. Čedalje bolj je
tudi odvisen od transferjev iz državnih blagajn, namesto da bi temeljil na
pravih »lastnih sredstvih«, kot to predvidevajo Pogodbe. Poročilo
Komisije o lastnih sredstvih, ki je po zakonu obvezno, zato predlaga, da Svet
razmisli o novem sistemu financiranja EU, ki bi bil uveden do leta 2014 in
katerega glavni fiskalni vir bi temeljil na davku na energijo, DDV ali davku od
dobička pravnih oseb. Tako bi državljani bolje razumeli, katera
sredstva so namenjena proračunu, odgovornost tistih, ki odločajo, pa
bi se povečala. Ta na davkih temelječi vir bi nadomestil
obstoječe vire in bi tako bil na ravni financiranja EU nevtralen.
</i></b></p>
<p>Komisarka za proračun Michaele Schreyer je dejala: »Predlog
odraža naravo EU kot unije držav članic in državljanov, s
tem ko pojasnjuje povezavo med davkoplačevalci in proračunom EU.
Predlog bo tudi pripomogel k temu, da se bomo premaknili od nekoristnih razprav
o neto prispevkih držav članic, saj zagotavlja, da se sredstva
pobirajo po celotni EU, kot je določeno, in ne le iz državnih
blagajn.« </p>
<p><b>Pregledno in učinkovito financiranje iz vira, temelječega na
davkih</b></p>
<p>Trenutno se več kot 73 % proračuna EU financira s prispevkom iz
nacionalnih proračunov, ki ustreza deležu BND posamezne države
članice. Ostali viri, predvsem carine in sredstva iz DDV, se krčijo.
Da bi obrnila ta trend, Komisija predlaga 3 možnosti za lastna sredstva,
temelječa na davkih:</p>
<ol>
<li>delež davčne stopnje na porabo energije, omejene na motorna goriva
za cestni promet. Razmišlja se tudi, da bi se glede goriva za letala in
povezanih emisij v prihodnje morebiti odpravile trenutne davčne izjeme za
reaktivno gorivo; </li>
<li>delež nacionalne stopnje DDV, s čimer bi financiranje EU
državljanom postalo bolj razumljivo. Dodatnih davčnih obremenitev ne
bi bilo, ker bi stopnjo EU uravnotežilo enakovredno znižanje
nacionalne stopnje DDV. Evropski in nacionalni DDV bi morala na fakturah in
računih biti prikazana kot ločena davka;</li>
<li>delež davka od dobička pravnih oseb. Ta možnost bi za
uveljavitev porabila največ časa tako s političnega kot upravnega
vidika, saj bi bil pred določitvijo minimalne stopnje najprej potreben
politični dogovor o načelu doseganja harmonizacije davčne
osnove.</li></ol><p>Sistem, ki bi v celoti temeljil na davkih, na tej stopnji
integracije EU ni realističen in se zato ne predlaga. Fiskalni vir bi se
uvajal postopoma kot nadomestilo trenutnega vira iz DDV, in sicer poleg bolj
omejenega vira iz BND.</p>
<p>Za vse tri možnosti velja, da bo napredek pri harmonizaciji na
davčnem področju in pri tehničnih pripravah za uvedbo novega
fiskalnega vira odvisen od politične volje. Svet je pozvan, da obravnava te
možnosti, preden Komisija pripravi časovni načrt, ki bi do leta
2014 uvedel pravi lastni fiskalni vir. </p>

