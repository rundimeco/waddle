					<p align="right"><b>IP/04/1067</b></p>
<p align="right">Briselē, 2004. gada 6 septembrī</p>
<h1>
<a name="Heading4"></a><b>Komisija atklāj jaunu portālu,
ļaujot paplašinātās ES iedzīvotājiem labāk
iepazīt</b><b> informāciju par viņu tiesībām
</b></h1>
<p><b><i>Eiropas Komisija ir atklājusi jaunu portālu „Dialogs ar
iedzīvotājiem” - <a
href="/citizensrights/">http://europa.eu/citizensrights/</a>
- kas nodrošina skaidru informāciju par to, kā
iedzīvotāji var izmantot savas tiesības ES iekšējā
tirgū, un ir pieejams visās 20 oficiālajās valodās.
Vietnē ir ceļveži par desmit ES tiesību jomām un
vairāk nekā 1300 izdrukājamu, daudzvalodu faktu lapu ar
praktiskiem padomiem. Ja lietotāji nevar atrast vajadzīgo
informāciju vai arī ja rodas jautājumi par kādu no ES
politikas aspektiem, viņi var zvanīt vai rakstīt e-pastus citiem
konsultatīviem informācijas dienestiem, kas ir norādīti
vietnē, un saņemt individuālu palīdzību jebkurā no
20 oficiālajām valodām.</i></b></p>
<p>Iekšējā tirgus komisārs Frics Bolkensteins [Frits
Bolkestein] saka: „Jaunajā vietnē, kurā izmantotas
jaunākās tehnoloģijas, sniegta mērķtiecīga
informācija, kas palīdz cilvēkiem uzlabot dzīvi, izmantojot
savas tiesības ES iekšējā tirgū - nav nozīmes
„bombardēt” iedzīvotājus ar brošūrām,
kuras viņiem nav vajadzīgas. Ja vietnē nevar atrast
nepieciešamo informāciju, iedzīvotāji var sazināties ar
darbinieku dzimtajā valodā. Tas pierāda Komisijas
vēlēšanos palīdzēt tiem, kuri vēlas izmantot ES
piedāvātās iespējas.”</p>
<p>Jaunajā vietnē ir pieejami vairāki ceļveži, kuros
plaši izklāstītas ES tiesības un iespējas. Vietnē
var atrast informāciju par dzīvošanu, darbu, studijām un
ceļošanu citās ES valstīs; preču un pakalpojumu
iegādi ES, līdzvērtīgām iespējām, datu
aizsardzību un strīdu izšķiršanu par
pārrobežu finanšu pakalpojumiem. Pieejams arī kopsavilkums
20 oficiālajās valodās par pārejas pasākumiem
brīva darbaspēka apritē no jaunajām dalībvalstīm
un uz tām, kam drīzumā tiks pievienota sīkāka
informācija. </p>
<p>Lai iegūtu konkrētu informāciju, vietnē ir apmēram
1300 „valsts faktu lapas” par visām 15
līdzšinējām dalībvalstīm angļu, franču,
vācu vai izvēlētās dalībvalsts valodā.
Lietotāji izvēlas nozari, piemēram, nodarbinātību,
patērētāju aizsardzību vai studijas citās ES
valstīs, un tad vēl šaurāku tematu, piemēram, par darba
iespējām, bankas konta atvēršanu vai augstāko
izglītību valstī, kas viņus interesē. Vietnē ir
informācija par ES tiesību aktiem izvēlētajā
dalībvalstī un sniegti praktiski padomi.</p>
<p>Vietnē ir pieejams saraksts ar noderīgām adresēm,
tālruņa numuriem un tiešsaites resursiem par dalībvalsti,
tādējādi lietotāji var sekot ieteiktajam padomam. Ir
iekļautas arī saites uz citiem Komisijas informācijas
dienestiem:</p>
<ul>
<li><i>Europe Direct</i> (<a
href="/rapid/pressReleasesAction.do?reference=IP/03/986&format=HTML&aged=1&language=EN&guiLanguage=en">IP/03/986</a>)
- sniedz atbildes uz ikvienu jautājumu par ES tiešsaitē vai pa
bezmaksas tālruņa numuru (00 800 6789 10
11<sup><b><a name="fnB1" href="#fn1">[1]</a></b></sup>), kas darbojas visā
Eiropā;</li>
<li>Iedzīvotāju Ceļvedis (Signpost) (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
piedāvā individuālo bezmaksas juridisko konsultāciju par
praktiskiem tiesību jautājumiem, kā arī, kur vērsties,
lai nodrošinātu, ka pilsoņu tiesības tiek ievērotas.
Lietotāji saņem atbildi dzimtajā valodā astoņu dienu
laikā;</li>
<li>SOLVIT (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
ar centru tīkla palīdzību katrā dalībvalstī,
palīdz iedzīvotājiem un uzņēmumiem, ja valsts
iestādes ir nepareizi piemērojušas ES noteikumus.
</li></ul><p>Iepriekšminētie pakalpojumi ir pieejami visās 25
dalībvalstīs 20 oficiālajās valodās. Vietne
„Dialogs ar iedzīvotājiem” un šie pakalpojumi veido
daļu no integrētās sistēmas „kaskāde”, kas
ātri norāda lietotājiem, kur meklēt nepieciešamo
informāciju. </p>
<p>Darbs pie jaunā portāla „Dialogs ar
iedzīvotājiem” turpinās. Sadarbībā ar valsts
iestādēm līdztekus tiks izstrādāts faktu lapu saraksts
par desmit jaunajām dalībvalstīm.</p>
<hr><p><sup><b><a name="fn1" href="#fnB1">[1]</a></b></sup> daži mobilo
telefonu operatori liedz pieeju  telefona numuriem, kas sākas ar 00800 vai
atsūta rēķinu<br>- dažos gadījumos, zvanot no telefona
kabīnes vai viesnīcas, šie zvani ir jāapmaksā </p>


