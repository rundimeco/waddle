					<p align="right"><b>IP/05/1673</b></p>
<p align="right">V Bruseli 21. decembra 2005</p>
<h1>
<a name="Heading4"></a><b>Nová stratégia v oblasti odpadov:
</b><b>Urobiť z Európy spoločnosť s recykláciou
odpadov</b></h1>
<p><b><i>Európska komisia dnes navrhla novú stratégiu
zamedzovania vzniku a recyklácie odpadov. Cieľom tejto dlhodobej
stratégie je pomôcť Európe stať sa
spoločnosťou využívajúcou recykláciu, ktorej
snahou je predchádzať vzniku odpadov a ich využitie ako
suroviny. Bude sa opierať o vedomosti, ktoré prináša
tematická stratégia o odpadoch, ktorá bola dnes tiež
prijatá. Ako prvý krok navrhuje Komisia revíziu rámcovej
smernice o odpadoch z roku 1975, ktorou by sa stanovili normy
recyklácie a včlenila by sa povinnosť členských
štátov rozvíjať vnútroštátne programy
zamedzovania vzniku odpadov. Touto revíziou sa tiež zjednotia,
zjednodušia a objasnia právne predpisy a prispeje
k lepšej právnej úprave. Stratégia o odpadoch
a stratégia týkajúca sa zdrojov predstavujú dve zo
siedmich „tematickych“ stratégií, ktorých prijatie sa
vyžaduje podľa 6. environmentálneho akčného
programu (2002-2012). </i></b></p>
<p>Stavros Dimas, komisár pre životné prostredie, povedal:
„Odpad sa množí neúmerne,  v rýchlosti
dokonca prekonáva hospodársky rast. Vznik, zneškodňovanie
a recyklácia odpadu sa týkajú nás všetkých:
jednotlivcov, spoločností aj verejných orgánov. 
Prišiel čas modernizovať náš postup
a propagovať zvýšenie a zlepšenie recyklácie.
Presne taká je naša stratégia.”</p>
<p><b>Viac odpadu ako kedykoľvek predtým</b></p>
<p>Právne predpisy EÚ v oblasti životného prostredia
pomohli zlepšiť spôsob zaobchádzania s odpadmi
a recyklácie špeciálnych tokov odpadov, ako napríklad
komunálny odpad, obaly, automobily a elektrické
a elektronické zariadenia. Tie časy, keď bolo odpadové
hospodárstvo špinavou, znečisťujúcou
činnosťou, sú dávno preč. Pre skládky odpadov
a spaľovne existujú vysoké normy.
V súčasnosti sa priemysel snaží odpadu nezbavovať,
ale mať z neho zisk.</p>
<p>Tvorba odpadu v EÚ sa však odhaduje na viac ako 1,3 miliardy
ton ročne a jeho množstvo sa zväčšuje tempom
porovnateľným s hospodárskym rastom. Napríklad
výška HDP a množstvo komunálneho odpadu sa rovnako
zvýšili o 19 % v období rokov 1995 až 2003.
Jedným z dôsledkov tohto zvýšenia je, že napriek
veľkému nárastu recyklácie sa množstvo skládok
odpadov, ktoré sú z hľadiska životného prostredia
najviac problematickým spôsobom zbavovania sa odpadu, znižuje iba
pomaly.</p>
<p><b>Politika odpadov musí prispieť k lepšiemu
využívaniu surovín</b></p>
<p>V súčasnosti je potrebná modernizácia a
rozšírenie politiky odpadov EÚ vzhľadom na nové
poznatky. Podniky a verejné orgány si potrebujú osvojiť
prístup založený na celoživotnom cykle, ktorý sa
nezameriava iba na znečistenie spôsobené odpadmi. Musí
tiež zohľadňovať ako môžu politiky odpadu čo
najúčinnejšie znížiť negatívne vplyvy na
životné prostredie spájané s používaním
surovín prostredníctvom zamedzovania vzniku, recyklácie
a zhodnotenia odpadov.</p>
<p>Na vykročenie smerom k tomuto cieľu sa musí
v právnych predpisoch EÚ týkajúcich sa odpadov
vytvoriť regulačný rámec potrebný na rozvoj
recyklačných činností.</p>
<p><b>Opatrenia navrhované v stratégii</b></p>
<p>Stratégia je navrhovaná ako súbor opatrení.
Zahŕňa legislatívny návrh týkajúci sa
modernizácie rámcovej smernice o odpadoch z roku 1975.</p>
<p>Hlavné prvky navrhovanej revízie rámcovej smernice
o odpadoch sú:</p>
<ul>
<li>zameranie politiky odpadov na zlepšenie spôsobu
využívania surovín,</li>
<li>povinné vnútroštátne programy zamedzovania vzniku
odpadov, v ktorých sa zohľadní rôznorodosť
vnútroštátnych, regionálnych a miestnych podmienok a
ktoré by mali byť dokončené tri roky po nadobudnutí
účinnosti tejto smernice,</li>
<li>zlepšenie trhu s recykláciou stanovením noriem pre
životné prostredie, ktorými sa upresní, za akých
podmienok niektoré recyklované odpady sa nepovažujú
ďalej za odpad,</li>
<li>zjednodušenie právnych predpisov o odpadoch objasnením
definícií, zjednodušením ustanovení a
včlenením smerníc o nebezpečnom odpade (91/689/EHS)
a o odpadových olejoch (75/439/EHS), s upriamením pozornosti
v druhej vyššie uvedenej smernici viac na zber ako na
regeneráciu, čo sa však z pohľadu životného
prostredia už ďalej nepodporuje.</li></ul><p>Na podporu
recyklácie a vytvorenia lepšieho regulačného rámca pre
recyklačné činnosti sú plánované ďalšie
opatrenia na nasledujúce obdobie piatich rokov. K stratégii sa
prikladá hodnotenie vplyvu.</p>
<p><b>Tematické stratégie</b></p>
<p>Komisia v súlade so 6. environmentálnym akčným
programom EÚ pracuje na ďalších piatich tematických
stratégiách, ktorými sa pokrýva oblasť
znečisťovania ovzdušia (predložená 21. septembra 2005)
a morského životného prostredia (20. októbra
2005), rovnako tiež pôdy, pesticídov a životného
prostredia miest, v prípade ktorých sa stratégie práve
pripravujú. </p>
<p>Tematické stratégie sú príkladom moderného
rozhodovacieho procesu. Sú založené na rozsiahlych výskumoch
a konzultáciách so zúčastnenými stranami,
zaoberajú sa otázkami holistickým spôsobom, ktorým sa
zohľadňujú súvislosti s inými problémami
a politickými oblasťami, a podporujú lepšiu
právnu úpravu. <br>Pre podrobnejšie informácie o tejto
stratégii pozri <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a><br>Úplné
znenie stratégie môžete nájsť na<br><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>.
<br>Videozáznamy správ o stratégiách
týkajúcich sa zdrojov a odpadov sú prístupné na
internetových adresách bezplatných televíznych staníc
a sietí:<br><a
href="http://www.tvlink.org">http://www.tvlink.org</a></p>

