					<p align="right"><b>IP/05/1125</b></p>
<p align="right">Briuselis, 2005 m. rugsėjo 12 d.</p>
<h1>
<a name="Heading4"></a><b>ES prekybos komisaras Peteris Mandelsonas ir
ES žemės ūkio komisarė Marianna Fischer Boel Vašingtone
aptars Dohos derybų klausimus</b></h1>
<p><b><i>ES prekybos komisaras Peteris Mandelsonas ir ES žemės
ūkio komisarė Marianna Fischer Boel šią savaitę
lankysis Vašingtone, kur susitiks su Dohos raundo JAV kolegomis.
Antradienio vakarą jie susitiks su JAV prekybos atstovu Robu Portmanu ir
JAV žemės ūkio sekretoriumi Mike Johannsu aptarti su
žemės ūkiu susijusius derybų klausimus. Trečiadienio
rytą komisaras P. Mandelsonas ir ambasadorius R. Portmanas pratęs
diskusijas dėl Dohos raundo ir kitų ES ir JAV dvišalės
prekybos klausimų. Komisarė M. Fischer Boel svečiuosis
Vašingtone iki penktadienio ir susitiks su valstybės sekretoriaus
pavaduotoju Robertu Zoellicku ir aukšto rango Kongreso nariais bei
pratęs dvišales diskusijas su ambasadoriumi R. Portmanu.</i></b></p>
<p>Prieš išvykdamas komisaras P. Mandelsonas sakė: „Likus
tik kelioms savaitėms iki Honkonge įvyksiančio PPO ministrų
susitikimo, būtina neatidėliotina pažanga. ES ir JAV turi ir
toliau išlaikyti iniciatyvą ir ryžtą priimant
sudėtingus su žemės ūkio reforma susijusius sprendimus,
siekiant, kad raundo derybos judėtų toliau. Kad Honkonge
būtų pasiekta apčiuopiamos pažangos, jau dabar būtina
veikti siekiant tikslų ir ryžtingai.“</p>
<p>Komisarė M. Fischer Boel teigė: „Jei norime Honkonge pasiekti
užsibrėžtus tikslus, neturime laiko snausti. Dėl
BŽ&#362;P reformų galėjome žymiai sumažinti
prekybą iškraipančią paramą ūkiams ir pradėti
svarstyti mūsų eksporto kompensacijų klausimą. Be to,
pademonstravome lankstumą patekimo į rinką klausimu. Tikiuosi,
kad mano kolegos amerikiečiai taip pat noriai imsis reformų, rengdami
naująjį Žemės ūkio įstatymo projektą. ES ir
JAV bendradarbiavimas yra gyvybiškai svarbi sąlyga, lemianti Dohos
raundo sėkmę.“</p>
<p>2005 m. gruodį Honkonge įvyksiantis ministrų susitikimas bus
svarbiausias Dohos raundo etapas. Jei raundą norima baigti 2006 m., PPO
nariai turi pasinaudoti Honkongo viršūnių susitikimu ir nustatyti
galutinio susitarimo strategiją. ES nuosekliai siekė ambicingo
rezultato, kuriuo bus atvertos naujos rinkos ir pasiekti svarbūs
plėtros tikslai, lemiantys derybų raundo sėkmę.</p>
<p>Nors vien tik ES ir JAV iniciatyva ir partnerystė negarantuoja pasaulio
prekybos derybų raundo sėkmės, jie yra būtina jos
sąlyga. Gegužės mėnesį įvykusiame atskirų
ministrų susitikime Paryžiuje ES ir JAV bendradarbiavo, kad
būtų pasiektas susitarimas dėl <i>ad valorem</i> ekvivalentų
(AVE), kuris suteikė naują postūmį deryboms dėl
žemės ūkio. Atskirų ministrų susitikime Daliene
liepą ES ir JAV suteikė deryboms dar didesnį pagreitį,
paremdamos G20 žemės ūkio tarifų mažinimo planą,
kaip tolesnių derybų Ženevoje pagrindą.</p>
<p>ES paragino JAV sekti jos pavyzdžiu tęsiant šalies
žemės ūkio reformą ir peržiūrint žemės
ūkio subsidijų klausimą.</p>

