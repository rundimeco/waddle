					<p align="right"><b>IP/05/1603</b></p>
<p align="right">Brüssel, 15. detsember 2005</p>
<p><br>[Graphic in PDF & Word format]</p>
<p></p>
<h1>
<a name="Heading7"></a><b>Volinik Wallström teatab pidulikult
2005. aasta 100 000-ndast  EUROPE DIRECT-i päringust</b></h1>
<p><b><i>Täna teatas Euroopa Komisjoni asepresident Margot Wallström,
et EUROPE DIRECT, Euroopa Komisjoni teabetalitus Euroopa kodanikele, sai 2005.
aasta 100 000-nda päringu – see on rekordiline tulemus. Selle
päringu esitas Poola kodanik pr. Malgorzata Jagóra, kes helistas
EUROPE DIRECT-i küsimusega mööbli impordimaksude /kaupade vaba
liikumise kohta. Selle kuu alguses käivitas Euroopa Komisjon ka
üle-euroopalise välireklaami
kampaania<sup><a name="fnB1" href="#fn1">[1]</a></sup>, propageerimaks
avalikkusele EUROPE DIRECT-i. </i></b></p>
<p>Asepresident Wallström ütles: „<i>Euroopal on oluline
jõuda oma kodanikeni, et aidata neil paremini aru saada Euroopa Liidu
tähtsast rollist Euroopa kodanike elus. Mitte kunagi varem pole EL-is nii
palju kaheldud, samal ajal pole ka kunagi EL-i nii väga vajatud kui praegu.
Seetõttu on komisjonil äärmiselt oluline asuda suhtlema oma
kodanikega neile arusaadaval ja asjakohasel viisil</i>.”  </p>
<p>Ta lisas: „<i>Teabetalitus EUROPE DIRECT, mis aitab Euroopa kodanikel
leida vastuseid Euroopa Liidu kohta tekkivatele küsimustele, on üks
komisjoni olemasolevatest algatustest, mis vastab hästi D-plaanile, mille
eesmärk on tuua EL oma kodanikele lähemale, alustades EL-i teemadel
dialoogi ja diskussiooni</i>.”</p>
<p><b>Mis on EUROPE DIRECT?</b></p>
<p>EUROPE DIRECT-ile pandi alus 1998. aastal. 2000. aastal hakkas talitus
15-liikmelises Euroopa Liidus täies mahus tööle. 1. mail 2004
said juurdepääsu ühtsele telefoninumbrile <b>00800 6 7 8 9 10
11</b> ka EL-i 10 uue liikmesriigi kodanikud. 2005. aasta oli päringute
hulga poolest rekordiline. Päringute haripunkt – 12 000
pöördumist kuus – oli mais-juunis Prantsusmaa ja Madalmaade
põhiseaduse referendumite aegu. </p>
<p>Äsja tervitas teabetalitus oma 100 000-ndat kasutajat, ületades
sellega kaugelt 2004. aastal saavutatud 80 000 päringu piiri.     </p>
<p>100 000-ndas kasutaja pr. Malgorzata Jagóra kutsuti
külaskäigule Brüsselis asuvasse teabekeskusse, kus ta kohtub
asepresident Margot Wallström’iga. Keskust külastades kasutab
pr. Wallström ka võimalust tänada neljakümmet seal
töötavat paljusid keeli valdavat teabeesindajat nende
jõupingutuste eest kodanike küsimustele vastamisel EL 20 ametlikus
keeles ning kiita neid kõrgetasemelise töö eest. </p>
<p>Hiljutine sõltumatu hindaja poolt läbiviidud kasutajate rahulolu
uuring näitas, et kasutajad nimetasid talituse peamise eelisena asjaolu, et
päringuid saab esitada väga erinevate EL-ga seonduvate teemade kohta,
et küsimustele vastatakse kiiresti ja asjatundlikult ning et talitusega on
lihtne ühendust saada („EL on vaid  telefonikõne
kaugusel”). Samuti hindasid kasutajad kõrgelt isiklikku
lähenemist küsimustele vastamisel. Üldse eelistati EUROPE
DIRECT-iga ühenduse võtmisel telefoni selle interaktiivsuse ja
inimkontakti loomise võimaluse tõttu, samuti sellepärast, et
telefoni teel saab pakilistele küsimustele kiired vastused. Uuring
näitas, et umbes 95% e-posti teel saadetud küsimusi saab vastused 3
päeva jooksul (keerulisemate päringutega tegelevad pressi ja teabe
peadirektoraat või spetsialiseerunud talitused ning nendele vastatakse 10
päeva jooksul) ning et EUROPE DIRECT-i veebiabi talitust eelistasid need
kasutajad, kes soovisid interaktiivsust ja kiireid vastuseid ning kellel on
regulaarne juurdepääs internetile.  </p>
<p><b>Populaarsed teemad </b></p>
<p>2005. aastal esitati palju Euroopa Liidu põhiseadust puudutavaid
päringuid. Samuti oli „kuum teema” EL reisijate õiguste
määrus, mis muuhulgas sätestab ka reisijate õiguse
kompensatsioonile Euroopa-siseste lendude edasilükkamise või
ärajäämise korral. Veel sai talitus palju EL-i tulevasi
laienemisvoore puudutavaid küsimusi. Helistajaid huvitas nii Türgi 
võimaliku Euroopa Liitu astumise aeg kui ka sellega seotud protsessid.
Viimasel ajal on talitus saanud päringuid näiteks Saksamaalt ja
Prantsusmaalt Hiina kaupade impordikeelu ja linnugripi kohta või
ajakirjandusülevaadetega sellistel teemadel nagu loomade heaoluga seotud
põhimõtted.      </p>
<p><b>Helistajate kategooriad</b></p>
<p>EUROPE DIRECT teenuse kasutajaprofiili iseloomustavad kirjandiks valmistuvad
õpilased, oma ettevõtte alustamiseks või laiendamiseks finantsabi
saamise kohta teavet otsivad VKE-de juhid, EL direktiivide kohta nõu
küsivad spetsialistid, ning pensionärid, kes soovivad teada, kuidas
veeta oma pensionipõlve päritolumaast erinevas EL liikmesriigis. </p>
<p>Päeval, mil EUROPE DIRECT sai 2005. aasta 100 000-nda päringu,
võttis talitusega ühendust ka Ühendkuningriigist pärit
proua, kes soovis osaleda EL sõpruslinnade programmis; Itaalias elav
lätlanna, kes tahtis rohkem teada oma õigustest Itaalia alalise
elanikuna; õpetaja Prantsusmaalt, kes soovis õppetöös
kasutamiseks teavet EL kohta ning Saksamaal elav mees, kes vajas informatsiooni
seoses pere kolimisega Ühendkuningriiki. </p>
<p><b>Üldteave</b></p>
<p>Talitus töötab esmaspäevast reedeni kell 9.00 - 18.30
Kesk-Euroopa aja järgi. Väljaspool tööaega võivad
kasutajad jätta teate EUROPE DIRECT-i automaatvastajale. Talituse pakutavad
teenused:</p>
<p>•	Ühtne <i>tasuta* telefoninumber</i> (00 800 6 7 8 9 10 11),
millele saab helistada kõigist 25-st liikmesriigist.</p>
<p>•	<i>Tavatelefoninumber </i>(+32 2 299 96 96), millele saab helistada
kõikjalt üle maailma (kehtivad kohalikud tavatariifid).
<br>•	<i> E-posti talitus veebilehe</i>  </p>
<p><a
href="http://ec.europa.eu/europedirect/">http://ec.europa.eu/europedirect/</a>
kaudu.<br>•	<i>Veebiabi talitus</i> sama veebilehe </p>
<p><a
href="http://ec.europa.eu/europedirect/">http://ec.europa.eu/europedirect/</a>
kaudu.</p>
<hr><p><sup><b><a name="fn1" href="#fnB1">[1]</a></b></sup> Belgias toimunud
reklaamikampaania fotod on saadaval aadressil <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


