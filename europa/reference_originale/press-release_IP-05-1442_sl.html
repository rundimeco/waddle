					<p align="right"><b>IP/05/1442</b></p>
<p align="right">Bruselj, 18. novembra 2005</p>
<h1>
<a name="Heading4"></a><b>Komisarka Mariann Fischer Boel poziva Svet,
naj sprejme drzno in odgovorno sladkorno reformo</b></h1>
<p><b><i>Pred pogajanji, ki se začnejo v torek na zasedanju Sveta
kmetijskih ministrov v Bruslju in katerih cilj je doseči politični
dogovor glede sladkorne reforme, je komisarka Mariann Fischer Boel dejala:
„Ključnega pomena je, da se odločitev sprejme naslednji teden.
Pogajanja bodo težka, vendar pozivam ministre, naj bodo pogumni. Ohranjamo
tesne stike z vsemi državami članicami, da bi se nam jih čim
več pridružilo. Sektor sladkorja že 40 let ni doživel
obsežnejše reforme. Reforma je potrebna zdaj, da bi zagotovili
prihodnost proizvodnje sladkorja v Evropi in pridelovalcem sladkorja tako v
Evropi kakor tudi v državah v razvoju zagotovili dolgoročno gotovost.
Daljnosežna reforma je edina možnost. Če jo bomo izvedli zdaj, jo
bomo izvedli pod lastnimi pogoji, s preostalim denarjem, da bo prehod
lažji. Če ne bomo ukrepali, nam bo vsiljena reforma, nad katero bomo
imeli malo nadzora in ki bo najmočneje prizadela najbolj konkurenčne
pridelovalce. Vsakršno zavlačevanje bo ogrozilo financiranje
prestrukturiranja in socialnih nadomestil. Naši predlogi bodo proizvodnji
sladkorja v EU zagotovili trajnostno dolgoročno podlago. Ponujamo ugodna
nadomestila za kmete, vključena v enotno plačilo na kmetijo. Ponujamo
bogat sklad za prestrukturiranje, da bi pomagali tistim, ki želijo
zapustiti sektor. Ohranili bomo prednosti za naše dobavitelje iz držav
v razvoju in naš trg bo ostal privlačen kraj za prodajo sladkorja iz
teh držav. Poleg tega bomo zagotovili finančno pomoč državam
AKP pri prilagajanju na nove razmere.“</i></b></p>
<p>„Kmetje in pridelovalci potrebujejo dolgoročno gotovost, da bodo
lahko vlagali. Sedanja ureditev v sektorju sladkorja EU preneha veljati julija
naslednje leto. Cene EU so v okviru sedanjega sistema trikrat višje od
ravni na svetovnem trgu, kar je povsem nevzdržno. Ureditev v sektorju
sladkorja je treba uskladiti s preostalimi področji reformirane skupne
kmetijske politike, vključno z odmikom od subvencij, povezanih s
proizvodnjo, proti ‚nevezanemu‘ enotnemu plačilu na kmetijo.
Dolžnost EU je spoštovati svoje mednarodne obveznosti. Zavezani smo k
uvozu sladkorja iz 50 najrevnejših držav na svetu, brez tarif in brez
kvot. Poleg tega moramo biti do maja naslednje leto usklajeni z odborom za
sladkor pri WTO. In nenazadnje bo dogovor glede sladkorja znatno okrepil
naš položaj pred srečanjem ministrov WTO v Hongkongu naslednji
mesec.“</p>
<p>Podrobnosti predloga sladkorne reforme EU:</p>
<ul>
<li>   Znižanje cen za 39 % v dveh letih z začetkom leta 2006/2007, da
bi se zagotovilo trajnostno ravnotežje trga. </li>
<li>   Nadomestila kmetom v višini 60 % znižanja cen.
Vključevanje te pomoči v enotno plačilo na kmetijo in povezovanje
plačil za upoštevanje okoljskih standardov in standardov upravljanja
zemljišč. </li>
<li>   Veljavnost nove ureditve, vključno z razširitvijo sistema kvot
za sladkor, do leta 2014/2015. Brez klavzule o pregledu. </li>
<li>   Združevanje kvot „A“ in „B“ v enotno
proizvodno kvoto. </li>
<li>   Odprava intervencijskega sistema in nadomestitev intervencijske cene z
referenčno ceno. </li>
<li>   Uvedba sistema zasebnega skladiščenja kot varnostne mreže
v primeru, da se tržna cena spusti pod referenčno ceno. </li>
<li>   Prostovoljni načrt za prestrukturiranje, ki traja 4 leta, za
evropske tovarne sladkorja, proizvajalce izoglukoze in inulinskega sirupa, ki
vključuje visoka plačila s postopnim zmanjševanjem, da bi
spodbudili zaprtja tovarn in odrekanje kvoti, kot tudi boljše obvladovanje
družbenih in okoljskih posledic procesa prestrukturiranja. </li>
<li>   To plačilo bo znašalo 730 EUR na tono v prvem letu in se bo
zmanjšalo na 625 EUR v drugem, 520 EUR v tretjem in 420 EUR v zadnjem letu.
</li>
<li>   Dopolnilno plačilo v prvem letu za proizvajalce sladkorne pese, ki
jih je prizadelo zaprtje tovarn, za katere so imeli dobavne pravice. </li>
<li>   Obe navedeni plačili bosta financirani z dajatvami imetnikov kvote,
ki bodo trajale tri leta in se bodo postopno zmanjševale. Samo
učinkoviti proizvajalci lahko ohranjajo dajatve. Zato se je treba hitro
premikati k trajnostnemu sistemu. </li>
<li>   Sladkorna pesa se bo kvalificirala za plačila za praho, če bo
gojena kot neprehrambena kultura in bo izpolnjevala pogoje za pomoč za
energijske kulture v višini 45 EUR/hektar. </li>
<li>   Da bi ohranili določeno proizvodnjo v trenutnih državah
proizvajalkah sladkorja skupine „C“, bo na voljo dodatna
količina v višini 1 milijona ton za enkratno plačilo, ki ustreza
znesku pomoči za prestrukturiranje na tono v prvem letu. </li>
<li>   Sladkor za kemično in farmacevtsko industrijo in za proizvodnjo
bioetanola bo izvzet iz proizvodnih kvot. </li>
<li>   Zvišanje kvote za izoglukozo za 300 000 ton trenutnim proizvodnim
podjetjem, v obdobju treh let, z letnim zvišanjem v višini 100
000.</li></ul><p>Glej tudi spletno stran: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

