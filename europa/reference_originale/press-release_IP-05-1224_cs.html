					<p align="right"><b>IP/05/1224</b></p>
<p align="right">V Bruselu dne 5. října 2005</p>
<h1>
<a name="Heading4"></a><b>Evropská Komise navrhuje komplexní
strategii EU pro podporu Palestinců</b></h1>
<p><b><i>Komise přijala sdělení určené Radě a
Evropskému parlamentu „EU-Palestinian cooperation beyond
disengagement - towards a two-state solution“.  Cílem je zavést
komplexní, střednědobou strategii EU pro podporu Palestinců.
Strategie se soustředí na činnosti, jež jsou nutné
k vytvoření životaschopného palestinského
státu, a to jak po stránce politické, tak
hospodářské.  Jedná se o okamžitou reakci na nové
příležitosti vzniklé stažením Izraele z Gazy a na
posouzení potřeb, jež v současnosti provádí
zvláštní vyslanec Kvarteta James Wolfensohn.  Pan Wolfensohn
vyzval mezinárodní společenství, aby zdvojnásobilo
pomoc určenou Palestincům.  To by v oblasti pomoci znamenalo
nárůst z 200 milionů EUR na 300 milionů EUR
z rozpočtu Společenství. Pokud stažení Izraele z
Gazy povede k pokroku při provádění „cestovní
mapy“ a za předpokladu, že také ostatní dárci
výrazně zvýší své příspěvky, je
Komise připravena navrhnout mobilizaci dodatečných fondů,
pokud se na tom shodnou členské státy a Evropský
parlament.  Dnes představená strategie je založena na
balíčku okamžité pomoci ve výši 60 milionů
EUR, jenž je určen pro období po stažení Izraele a je
již prováděn.  </i></b></p>
<p>Komisařka pro vnější vztahy a evropskou politiku
sousedství Benita Ferrero-Waldner v Bruselu uvedla: <i>„Nesmíme
dopustit, aby byla příležitost vzniklá stažením
z Gazy, promarněna.  EU jako největší dárce pomoci
Palestincům je odhodlána využít veškerých
svých možností a postavit se čelem k novým
příležitostem a výzvám vyvolaným
stažením Izraele. Strategie, kterou jsem dnes představila,
stanoví úkoly, které můžeme podniknout, a
podmínky, za kterých může taková pomoc
přinášet výsledky. Doufám, že členské
státy tento přístup podpoří, aby naše
společné úsilí mělo co největší
dopad”. </i></p>
<p><i>Dodala: „Pokud bude v oblasti „cestovní mapy“
dosaženo dostatečného pokroku, je Komise připravena
požádat Evropský parlament a Rady o mobilizaci dalších
významných zdrojů Společenství. Spoléháme,
že ostatní dárci učiní totéž. Evropa je
připravena stát se v mírovém procesu hlavním partnerem,
pokud všechny strany vynaloží skutečné úsilí
k vytvoření prostředí, jež umožní
úspěšný průběh tohoto procesu.”   </i></p>
<p>Strategie navazuje na akční plán evropské politiky
sousedství schválený palestinskými orgány
loňského roku, avšak odráží i nové
příležitosti.  Musíme doufat, že současná
situace po stažení povede k vytvoření podmínek, za 
kterých bude možné opětovné oživení
palestinského hospodářství, a návrhy ve
sdělení se podrobně na potřebu podpořit tento aspekt
příprav na palestinskou státnost a vznik politické
správy zaměřují.  </p>
<p>Sdělení stanoví řadu dalších
kritérií, která je nutné splnit za účelem
ospravedlnění dalšího zapojení EU, které
závisí i na pokroku dosaženém v 6 prioritních oblastech
stanovených zvláštním vyslancem
Kvarteta<sup><b><a name="fnB1" href="#fn1">[1]</a></b></sup>.</p>
<p>Sdělení také podporuje praktické
třístranné iniciativy mezi Evropskou unií, Izraelem
a Palestinci, jež se zakládají na nedávných
úspěších v oblasti energetiky a dopravy. </p>
<p><b>Podpora voleb, posílení soudního systému a
právního státu</b></p>
<p>Pokračování v podpoře volebního procesu, poskytnout
pomoc při palestinských snahách o reformu v oblasti justice,
vypracovat krátkodobou strategii pro upevnění právního
státu, včetně boje proti korupci a organizovanému
zločinu. </p>
<p><i>Kritéria pro zapojení EU</i>: Provedení
doporučení volební pozorovatelské mise EU; závazek
palestinských orgánů provést reformy stanovené v
akčním plánu evropské politiky sousedství.</p>
<p><b>Podpora reforem palestinských orgánů</b></p>
<p>Podpora snah o modernizaci správy příjmů; poskytnutí
pomoci pro další rozvoj finanční kontroly. </p>
<p>Na podporu palestinských reforem veřejné správy,
které se budou dotýkat celé státní správy, je
nutné přijmout nezbytná opatření. EU by měla tyto
snahy podpořit prostřednictvím technické pomoci a
twinningových projektů (vytváření úzkých
vazeb s evropskými administrátory za účelem
sdílení osvědčených metod).</p>
<p><i>Kritéria pro zapojení EU: </i>Posílení
odpovědnosti na úrovni veřejných institucí, pokrok v
restrukturalizaci ministerstev. </p>
<p><b>Zlepšení investičních a obchodních podmínek
v palestinském hospodářství</b></p>
<p>Aby byla zajištěna životaschopnost palestinského
hospodářství, musí se  západní břeh
Jordánu a Gaza vymanit ze své silné závislosti na
izraelském hospodářství a provést diverzifikaci
trhů, což představuje ještě
obtížnější úkol.  Priority jsou
následující: </p>
<ul>
<li>Rozvoj dvoustranných a regionálních obchodních
vztahů prostřednictvím lepšího přístupu na
trh pro palestinské výrobky; technická pomoc; dialog, jak
překonat překážky v právních předpisech; a
integrace palestinského hospodářství do regionu.    </li>
<li>Praktické třístranné iniciativy mezi Evropskou
unií, Izraelem a Palestinci založené na nedávných
úspěších v oblasti energetiky a dopravy. </li>
<li>Vytvoření celní správy prostřednictvím
vysílání odborníků; a pokud všechny strany
souhlasí, ustanovením třetí strany, která bude
monitorovat přítomnost na hranicích. </li>
<li>Vytvoření příznivého prostředí pro
investice soukromého sektoru prostřednictvím podpory
palestinských orgánů při přezkumu právního
rámce; podpora soukromého sektoru prostřednictvím
možné podpory v oblasti odborného
vzdělávání a mikroúvěrů, obnovení
činností EIB na palestinských územích.   
</li></ul><p><i>Kritéria pro zapojení EU: </i>Značné
zlepšení bezpečnosti a situace při vstupu na území
a činnost v oblasti 6 bodů uvedených zvláštním
vyslancem Kvarteta; Izraele se zaručí za
bezpřekážkový přístup k letištím a
přístavům. <b> </b></p>
<p><b>Rekonstrukce infrastruktury západního břehu Jordánu a
pásma Gazy.</b></p>
<p>Komise již stanovila své původní plány na podporu
rekonstrukce infrastruktury (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
European Commission to support the Palestinians with €280 million in
2005</a>). Další komplexní plán rekonstrukce bude muset
zahrnovat dopravu, energetiku, vodní a odpadové
hospodářství, rozvoj venkova, přestavbu institucí, jako
jsou např. soudy a bezpečnostní komplexy. </p>
<p><i>Kritéria pro zapojení EU: </i>Zrušení omezení
svobody pohybu a přístupu pro osoby a zboží; nutná
je koordinace mezi dárci.     </p>
<p>Více informací o podpoře mírového procesu na
Středním východě ze strany EU naleznete zde:</p>
<p><u>http://ec.europa.eu/external_relations/mepp/index.htm</u></p>
<hr><p><sup><b><a name="fn1" href="#fnB1">[1]</a></b></sup>
Překračování hranic, spojení mezi západním
břehem Jordánu a pásmem Gazy, pohyb na západním
břehu Jordánu, letiště a přístavy, domy v
osadách a skleníky.</p>


