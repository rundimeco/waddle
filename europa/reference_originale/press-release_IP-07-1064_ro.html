					<p align="right"><b>IP/07/1064</b></p>
<p align="right">Bruxelles, 11 iulie 2007</p>
<h1>
<a name="Heading4"></a><b>Peste 1 </b><b>700 de suspecţi
arestaţi în Europa în anul 2005 - al doilea raport al Comisiei
Europene confirmă eficacitatea mandatului european de
arestare.</b></h1>
<h2>
<a name="Heading7"></a><b><i>Comisia Europeană a publicat cel de-al doilea
raport de evaluare a stadiului transpunerii deciziei-cadru din 13 iunie 2002
privind mandatul european de arestare şi procedurile de predare între
statele membre pentru anii 2005, 2006 şi 2007.</i></b><b><i> Raportul
scoate în evidenţă rata ridicată de utilizare a acestui
instrument, identifică bunele practici la nivelul statelor membre, precum
şi dificultăţile rămase în ceea ce priveşte
transpunerea mandatului european de arestare în unele legislaţii
interne.</i></b></h2>
<p>Vicepreşedintele Comisiei Europene, dl. Franco Frattini, comisar pentru
justiţie, libertate şi securitate, şi-a exprimat
satisfacţia, declarând: <i>„Mandatul european de arestare
reprezintă prima concretizare a principiului recunoaşterii reciproce
în domeniul deciziilor judiciare. Succesul acestui instrument este evident,
dacă luăm în considerare reducerea considerabilă a duratei
procedurilor de transfer al persoanelor căutate de justiţie. Acest
succes poate fi măsurat prin gradul de utilizare a acestui instrument de
către autorităţile naţionale”</i>. El a adăugat:
<i>„Cu toate acestea, este important ca deficienţele rămase
în ceea ce priveşte punerea în aplicare a deciziei-cadru să
fie remediate în cel mai scurt termen”.</i></p>
<p>În majoritatea ţărilor, una dintre realizările cele mai
remarcabile ale mandatului european de arestare a fost reducerea
considerabilă a duratei procedurilor de predare faţă de
procedurile de extrădare. Atunci când persoana în cauză nu
consimte la predare, o cerere de predare necesită, în medie, mai
puţin de 6 săptămâni. În cazul în care persoana
respectivă consimte la predare, durata medie a predării este de 11
zile, în timp ce, în cadrul vechiului sistem de extrădare, astfel
de cereri puteau rămâne în suspensie mai mult de un an. </p>
<p>Succesul acestui instrument este de asemenea ilustrat de numărul tot mai
mare de mandate europene de arestare emise în fiecare an. În anul
2005, numărul de mandate europene de arestare emise (peste 6
900<sup><b><a name="fnB1" href="#fn1">[1]</a></b></sup>) s-a dublat
faţă de anul 2004, reuşindu-se localizarea şi arestarea a
1700 de persoane. Dintre aceste 1 700 de persoane, 1 532 au făcut obiectul
unei proceduri de predare. </p>
<p>Problemele de natură constituţională care au existat în
Germania, Polonia şi Cipru cu ocazia transpunerii deciziei-cadru au fost
rezolvate. Aceste dificultăţi constituţionale priveau predarea
persoanelor care aveau cetăţenia statului de executare. Chiar
dacă predarea resortisanţilor de către aceste state continuă
să fie supusă anumitor condiţii, mandatul european de arestare
este în prezent din nou aplicat în toate cele 27 de state membre. </p>
<p>Cu toate acestea, în prima sa evaluare a transpunerii deciziei-cadru de
către statele membre, Comisia a relevat anumite deficienţe de punere
în aplicare din partea statelor membre, care există în
continuare. <br>Pentru mai multe informaţii privind activitatea
vicepreşedintelui Comisiei Europene, dl Franco Frattini, vă
invităm să vizitaţi site-ul său:</p>
<p><a
href="http://www.ec.europa.eu/commission_barroso/frattini/index_fr.htm">http://www.ec.europa.eu/commission_barroso/frattini/index_fr.htm</a></p>
<hr><p><sup><b><a name="fn1" href="#fnB1">[1]</a></b></sup> 	Cifrele pentru anul
2005 au fost comunicate de 23 de state membre (COPEN 52 REV 4 şi COPEN 52
REV 5 din 18 ianuarie 2007)</p>


