					<p align="right"><b>IP/07/1649</b></p>
<p align="right">Bruxelles, 6 noiembrie 2007</p>
<h1>
<a name="Heading4"></a><b>Lupta împotriva terorismului:
consolidarea capacităţii Europei de a-şi proteja
cetăţenii de ameninţarea terorismului</b></h1>
<h2>
<a name="Heading7"></a><b><i>Astăzi, Comisia a adoptat un nou pachet de
propuneri menite să amelioreze capacităţile UE în ceea ce
priveşte lupta împotriva terorismului. Pachetul conţine o serie
de propuneri referitoare la incriminarea pregătirii şi recrutării
pentru terorism, precum şi a provocării publice de a comite
infracţiuni de terorism, prevenirea folosirii explozivilor de către
terorişti şi utilizarea informaţiilor privind pasagerii curselor
aeriene în investigaţiile efectuate de autorităţile de
aplicare a legii. Pachetul conţine, de asemenea, un raport privind punerea
în aplicare a unui</i></b><b><i>a dintre instrumentele juridice cheie din
arsenalul UE în materie de luptă împotriva
terorismului.</i></b></h2>
<p>Anunţând adoptarea noilor măsuri astăzi,
vicepreşedintele Franco Frattini a declarat că: <i>„terorismul
rămâne o ameninţare la adresa fundamentelor politice ale Uniunii
Europene, precum şi la viaţa şi bunăstarea
cetăţenilor noştri”. Atentate violente au avut loc pe
teritoriul UE la Madrid (martie 2004) şi la Londra (iulie 2005). Recent, au
fost dejucate numeroase alte comploturi în Austria, Danemarca, Franţa,
Germania şi Regatul Unit. </i>Vicepreşedintele a adăugat
că:<i> „niciunul dintre concetăţenii noştri nu este
imun la această ameninţare a terorismului care poate afecta şi
în străinătate cetăţenii şi interesele
europene”. Teroriştii pot lovi oricând, oriunde şi cu orice
mijloace care le asigură impactul cel mai puternic”.</i> Domnul
Frattini a continuat, declarând că: <i>„nu ne putem complace
în această situaţie, trebuie să continuăm să
căutăm cel mai bun echilibru între conştientizarea
ameninţării şi întreprinderea unor măsuri adecvate
şi proporţionale, atât la nivel european, cât şi la
nivel naţional, pentru a preveni această ameninţare. Obiectivul
nostru rămâne acela de a menţine unui echilibru
corespunzător între dreptul cetăţenilor la securitate,
dreptul la viaţă şi celelalte drepturi fundamentale ale
persoanelor, inclusiv protejarea vieţii private şi drepturile
procedurale”.</i></p>
<p><b>Acţiuni împotriva persoanelor care sprijină terorismul
</b></p>
<p>Comisia propune modificarea Deciziei-cadru privind combaterea terorismului,
transformând în delicte provocarea publică de a comite o
infracţiune de terorism, recrutarea şi pregătirea pentru
terorism, chiar şi în cazul în care acestea sunt comise prin
intermediul internetului. Propunerea are drept obiectiv să ofere sistemelor
juridice din toate statele UE instrumentele adecvate pentru a aduce în
faţa justiţiei infractorii care difuzează mesaje violente de
propagandă conţinând tactici de terorism şi
instrucţiuni privind modul de fabricare şi utilizare a bombelor sau a
explozivilor cu intenţia de a instiga la comiterea unor acte de terorism.
Datorită noii legislaţii, autorităţilor de aplicare a legii
le va fi mai uşor să obţină cooperarea furnizorilor de
servicii internet, să prevină infracţiunile şi să
identifice infractorii, asigurând, în acelaşi timp,
protecţia adecvată a datelor cu caracter personal şi a
drepturilor fundamentale.</p>
<p><b>Acţiuni concrete pentru îmbunătăţirea
securităţii explozivilor</b></p>
<p>Atacuri precum atentatele cu bombă din Madrid au fost comise folosind
explozivi disponibili pe piaţă. Se poate face mai mult pentru a
preveni folosirea de către terorişti a unor astfel de explozivi,
precursori chimici şi detonatori. La iniţiativa Comisiei, un grup de
experţi - implicând toate părţile interesate din societatea
civilă - a analizat această problemă şi a recomandat o
listă de 47 de puncte în vederea unei acţiuni, listă pe care
Comisia a validat-o sub forma unui plan de acţiune care abordează
diversele aspecte ale problemei. Planul de acţiune are drept obiectiv
îmbunătăţirea securităţii explozivilor,
propunând, printre altele, înfiinţarea unor sisteme de avertizare
rapidă privind explozivii pierduţi şi furaţi şi
tranzacţiile suspecte, crearea unei reţele europene de experţi
în domeniul dezactivării bombelor, dezvoltarea unei unităţi
specializate în domeniul explozivilor în cadrul Europol, cercetarea
în domeniul securităţii explozivilor şi a detonatorilor,
precum şi sisteme de verificare a personalului care lucrează în
acest sector industrial.</p>
<p><b>Crearea unui sistem european de schimb al datelor conţinute în
registrele nominale ale pasagerilor (PNR)</b></p>
<p>Comisia propune ca transportatorii aerieni să pună la
dispoziţia unităţilor naţionale specializate datele PNR
pentru zborurile cu destinaţia în UE sau provenind din UE (zboruri de
sosire şi de plecare din UE) pentru a le permite să efectueze
evaluări ale riscului şi să întreprindă acţiuni
represive şi misiuni antiteroriste. Conceperea şi planificarea
atentatelor teroriste implică deplasări aeriene. Membrii
grupărilor radicale călătoresc cu avionul pentru a se
întâlni şi a beneficia atât de orientare, cât şi
de pregătire în străinătate. Posibilitatea oferită
agenţiilor de aplicare a legii de a obţine informaţii prealabile
despre pasageri şi de a analiza aceste informaţii este un instrument
important de detectare a deplasărilor teroriştilor şi de dejucare
a viitoarelor comploturi. Cu toate acestea, folosirea acestui instrument nu
poate fi eficientă decât dacă dreptul la protecţia datelor
este pe deplin respectat, iar cetăţenilor li se oferă toate
garanţiile necesare. </p>
<p><b>Al doilea raport referitor la punerea în aplicare a Deciziei-cadru
privind combaterea terorismului</b></p>
<p>Este prezentat, de asemenea, un raport privind punerea în aplicare a
acestui instrument cheie din arsenalul legislativ al UE în materie de
luptă împotriva terorismului. Acest raport include informaţii
privind situaţia în statele membre care au aderat la Uniune în
2004 şi 2007. În pofida progresele înregistrate de la primul
raport, lipsa unei transpuneri corecte a normelor UE este în continuare un
motiv de dezamăgire.</p>
<p><b>Comunicare de actualizare a activităţilor Comisiei în
domeniul luptei împotriva terorismului</b></p>
<p>Pachetul este completat printr-o comunicare ce prezintă acţiunea UE
în acest domeniu şi plasează propunerile prezentate în
cadrul strategiei UE de luptă împotriva terorismului. Terorismul
rămâne o ameninţare pe termen lung, cu diverse implicaţii
şi complexă, necesitând o acţiune UE care să abordeze
toate aspectele: prevenire, protecţie, urmărire în justiţie
şi reacţie în eventualitatea unui atentat. Acţiunea UE
oferă o valoare adăugată, punând la dispoziţia statelor
membre instrumentele adecvate şi abordând probleme transnaţionale
şi interese comune la nivelul întregii Uniuni. Acţiunea
europeană trebuie să vizeze în acelaşi timp protecţia
cetăţenilor şi respectarea drepturilor
fundamentale.<br><a name="_Hlt176749802"></a><a name="_Hlt176749803"></a><a name="_Hlt154374653"></a><a name="_Hlt154374654"></a><a name="_Hlt177379653"></a><a name="_Hlt177379654"></a>Pentru
mai multe informaţii privind activităţile vicepreşedintelui
Frattini, să rugăm să consultaţi site-ul: </p>
<p><a
href="http://www.ec.europa.eu/commission_barroso/frattini/index_en.htm">http://www.ec.europa.eu/commission_barroso/frattini/index_en.htm</a><br><a name="_Hlt177379656"></a><a name="_Hlt177379657"></a>Mai
multe informaţii privind oportunităţile de finanţare în
domeniile politice justiţie, libertate şi securitate sunt disponibile
pe site-ul:</p>
<p><a
href="http://www.ec.europa.eu/justice_home/funding/intro/funding_intro_en.htm">http://www.ec.europa.eu/justice_home/funding/intro/funding_intro_en.htm</a></p>

