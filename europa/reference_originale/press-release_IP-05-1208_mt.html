					<p align="right"><b>IP/05/1208</b></p>
<p align="right">Brussell, 30 ta’ Settembru 2005</p>
<h1>
<a name="Heading4"></a><b>Kompetizzjoni: regoli ġodda dwar
id-distribuzzjoni tal-karozzi jagħtu lid-distributuri libertà akbar
biex jikkompetu fl-UE</b></h1>
<p><b><i>Mill-1 ta’ Ottubru 2005, taħt ir-Regolament ta’
Eżenzjoni ta’ Kategorija 1400/2002 tal-Kummissjoni Ewropea dwar
id-distribuzzjoni tal-karozzi, l-hekk imsejħa ‘klawsoli dwar il-lok
ta’ l-istabbiliment’ f’kuntratti bejn il-produtturi
tal-karozzi u d-distributuri mhux ser jibqgħu jibbenefikaw minn
eżenzjoni (“ta’ kategorija”) awtomatika mill-projbizzjoni
fit-Trattat KE dwar prattiċi kummerċjali restrittivi (l-Artikolu 81).
Dawn il-klawsoli kienu jservu biex ma jħallux lid-distributuri jiftħu
stabbilimenti ’l barra mit-territorji ġeografiċi definiti
mill-produtturi tal-karozzi, inklużi Stati Membri oħrajn ta’
l-UE. Madankollu, ħafna produtturi tal-karozzi u distributuri
diġà neħħew dawn il-klawsoli mill-kuntratti ta’
bejniethom. Il-bidla tippermetti lid-distributuri li jikkompetu aktar
fil-wisa’, u b’hekk ikun hemm aktar kompetizzjoni fil-prezz u
tiġi stimulata l-innovazzjoni fid-distribuzzjoni. Din il-bidla li
tikkonċerna l-klawsoli dwar il-lok ta’ l-istabbiliment hija l-parti
finali tar-riforma li l-Kummissjoni wettqet fir-regoli tal-kompetizzjoni
għad-distribuzzjoni tal-karozzi, li l-bqija tagħhom daħlu
fis-seħħ fl-1 ta’ Ottubru 2002 (ara <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>).
It-tliet snin żejda qabel ma l-'klawsoli dwar il-lok ta' l-istabbiliment'
tilfu l-eżenzjoni ta' kategorija kienu maħsuba biex jagħtu
lill-produtturi tal-karozzi u lid-distributuri żmien biżżejjed
biex jadattaw.</i></b></p>
<p>Il-Kummissarju għall-Kompetizzjoni Neelie Kroes qalet: “Din
il-miżura ttieħdet biex tkompli tiżdied il-kompetizzjoni
fis-settur tad-distribuzzjoni tal-karozzi. Ninsab kuntenta li ħafna
mill-produtturi tal-karozzi diġà eliminaw il-klawsoli dwar il-lok
ta’ l-istabbiliment mill-kuntratti ta’ distribuzzjoni tagħhom
mad-distributuri.”</p>
<p>Ir-regoli l-ġodda jikkonċernaw il-karozzi u l-vetturi
kummerċjali żgħar. Ladarba l-klawsoli dwar il-lok ta’
l-istabbiliment jitneħħew mill-kuntratti mal-produtturi tal-karozzi,
id-distributuri jkunu jistgħu joperaw barra mit-territorji tagħhom,
inklużi pajjiżi oħra. Dan ifisser li d-distributuri jistgħu
jiftħu stabbilimenti kull fejn jaraw li hemm opportunità ta’
kummerċ, ngħidu aħna f’żoni fejn il-marka tagħhom
mhix rappreżentata biżżejjed jew f’pajjiżi fejn
il-prezzijiet huma ogħla. Din il-bidla tħejji t-triq ukoll għal
forom innovattivi ta’ distribuzzjoni bħalma huma stabbilimenti li
joffru aktar minn marka ta’ karozzi waħda. Għaldaqstant,
il-konsumatur għandu x’jirbaħ mill-għażla aħjar
ta’ distributuri.</p>
<p>Ir-Regolament jippermetti lill-produtturi tal-karozzi li jirrikjedu
lid-distributuri li jilħqu standards ta’ kwalità definiti, biex
b’hekk jiżguraw li l-konsumatur igawdi minn sistema ta’
distribuzzjoni ta’ kwalità għolja. Il-produtturi tal-karozzi
normalment jistgħu jevitaw il-periklu li jkun hemm min igawdi
inġustament mill-investiment u l-isforzi promozzjonali ta’
distributuri eżistenti billi jirrikjedu li stabbilimenti tal-bejgħ
sekondarji jkunu konformi ma’ l-istandards ta’ kwalità kollha
applikabbli għad-distributuri fiż-żona fejn ikun ser
jinfetaħ l-istabbiliment. </p>
<p>Ir-Regolament jirrikonoxxi espressament l-effiċjenza ta’ sistemi
ta’ distribuzzjoni selettivi, li huma maħsuba biex jistimulaw
l-investiment mid-distributuri biex il-marka tingħata promozzjoni
fiż-żona lokali tagħhom. </p>
<p>Huwa improbabbli li stabbilimenti tal-bejgħ sekondarji jżidu
l-ispejjeż operazzjonali u loġistiċi tal-produtturi tal-karozzi,
għaliex il-kuntratt fis-seħħ mad-distributur ser jibqa’
jiddetermina l-lok fejn il-produttur ser jikkunsinna l-karozzi ordnati
mid-distributur. Dan ifisser li, fejn id-distributur jiftaħ stabbiliment
tal-bejgħ sekondarju fi Stat Membru ieħor, mhux meħtieġ
kuntratt ulterjuri ma’ l-importatur lokali. Minkejja dan, il-produttur
dejjem jista’ jiddelega lill-importatur lokali ċerti funzjonijiet
bħalma huma spezzjonijiet dwar il-konformità ma’ kriterji
tal-kwalità. Il-kundizzjonijiet tax-xiri u l-miri tal-bejgħ
jibqgħu dawk applikabbli għal-lok primarju tad-distributur.</p>
<p>Sabiex jibbenefikaw miċ-ċertezza legali sħiħa
mogħtija bir-Regolament ta’ eżenzjoni ta’ kategorija,
il-produtturi tal-karozzi u d-distributuri huma obbligati li jneħħu
l-klawsoli dwar il-lok ta’ l-istabbiliment mill-kuntratti tagħhom sa
mhux aktar tard mit-30 ta’ Settembru 2005. Din tidher li hija
l-għażla preferuta mill-industrija.</p>
<p>Il-produtturi u d-distributuri li minkejja kollox iżommu l-klawsoli dwar
il-lok ta’ l-istabbiliment wara t-30 ta’ Settembru 2005 jistgħu
jiffaċċjaw investigazzjoni mill-Kummissjoni jew mill-awtoritajiet
nazzjonali tal-kompetizzjoni, jew jittieħdu fil-qrati nazzjonali fuq
il-bażi tar-regoli tat-Trattat KE dwar il-prattiċi kummerċjali
restrittivi (l-Artikolu 81). Ir-Regolament ma jittrattax il-klawsoli dwar il-lok
ta' l-istabbiliment bħala 'restrizzjonijiet kbar' ċari, iżda
l-oneru jkun fuq l-impriżi sabiex juru, skond il-każ, li l-klawsola
dwar il-lok ta’ l-istabbiliment tilħaq il-kundizzjonijiet kollha
meħtieġa biex tiġġustifika eċċezzjoni taħt
l-Artikolu 81(3) tat-Trattat KE, u partikolarment, juru li kien hemm
benefiċċji sinifikanti li kienu akbar mill-effetti restrittivi
tal-klawsola.</p>

