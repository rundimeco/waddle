					<p align="right"><b>IP/05/1342</b></p>
<p align="right">Bruselj, 25 oktobra 2005    </p>
<h1>
<a name="Heading4"></a><b>25. oktober 2005: evropski dan civilnega
sodstva in nagrada „Kristalna
tehtnica“</b><br><b></b></h1>
<p><b><i>Po letih 2003 in 2004 bodo okoli 25. oktobra, ob tretjem evropskem
dnevu civilnega sodstva, spet zaživele različne prireditve. Njihova
skupna točka bo približevanje civilnega sodstva državljanom.
</i></b></p>
<p>Evropska komisija in Svet Evrope sta po zgledu drugih „evropskih
dnevov“ leta 2003 ustanovila „evropski dan civilnega sodstva“,
da bi slednje res bilo dosegljivo evropskim državljanom. Ta dan zanje
pomeni priložnost, da se seznanijo s svojim civilnim sodstvom in tako
lažje stopijo v stik z njim. Civilno pravo je dejansko prisotno v
vsakdanjem življenju ljudi, ki delajo, se poročajo, imajo otroke ali
kupujejo blago in storitve na notranjem trgu.  </p>
<p></p>
<p>Letos bo v okviru evropskega dneva civilnega sodstva prvič podeljena
evropska nagrada „Kristalna tehtnica“ za najboljše inovativne
prakse pri urejanju delovanja sodišč in civilnih pravosodnih
postopkov, in sicer med konferenco z naslovom „Pravica za vse“, ki
jo od 24. do 26. oktobra v Edinburgu prireja britansko predsedstvo Evropske
unije.  Priznanja v sklopu nagrade „Kristalna tehtnica“ bosta 25.
oktobra med slovesnostjo, ki se bo odvijala v konferenčni dvorani hotela
Sheraton z začetkom ob 15.15, izročila ga. Maud de Boer Buquicchio,
namestnica generalnega sekretarja Sveta Evrope, in g. Jonathan Faull, generalni
direktor Direktorata za pravosodje, svobodo in pravičnost pri Evropski
komisiji.</p>
<p>Žirija, ki jo sestavlja enajst uglednih evropskih pravnikov, se je
sestala v Bruslju 4. oktobra 2005. Sklenila je nagraditi sedem od dvaindvajset
projektov, ki so jih predložile sodne ali državne ustanove iz
petnajstih evropskih držav, med katerimi so se v ožji izbor za
podelitev nagrade „Kristalna tehtnica“ uvrstile naslednje tri
pobude: <i>Prenova v izvrševanju sodb v Avstriji </i>(Avstrijsko
ministrstvo za pravosodje), <i>Izboljšanje kakovosti pravice na
sodiščih </i>(Prizivno sodišče v Rovaniemiju, Finska) in <i>
Mediacija v civilnih zadevah </i>(Okrožno sodišče v Ljubljani,
Slovenija). </p>
<p>Cilj te nove evropske nagrade je odkriti in razširiti inovativne in
učinkovite prakse za izvrševanje civilnih sodnih postopkov na
evropskih sodiščih, da bi se izboljšalo delovanje javnih storitev
civilnega sodstva. <br>V Evropi bodo okoli 25. oktobra potekale tudi druge
prireditve. Več informacij, vključno s kandidaturami in pobudami, ki
so bile nominirane za nagrado „Kristalna tehtnica“, lahko najdete na
spletni strani <br><a
href="http://ec.europa.eu/justice_home/ejn/">http://ec.europa.eu/justice_home/ejn/</a>
</p>
<p>(poglavje „Novosti“).</p>

