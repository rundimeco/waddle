					<p align="right"><b>IP/05/1239</b></p>
<p align="right">V Bruselu dne11 října 2005</p>
<h1>
<a name="Heading4"></a><b>Jde o životy
cestujících: Komise vybízí členské státy, aby
zajistily lepší reakci na tísňová volání na
číslo 112</b></h1>
<p><b><i>Evropská komise dnes vyzvala členské státy, aby
zlepšily odezvu na tísňová volání na
číslo 112. Na jednotné evropské číslo pro
tísňové volání je nyní možné se dovolat
jak z pevné linky, tak z mobilního telefonu ve všech
státech evropské pětadvacítky, ve skutečnosti ale
volání na číslo 112 nefunguje tak, jak by mělo.
Některé země neuvolnily dostatečné zdroje k tomu,
aby bylo možné zajistit odezvu v požadovaném počtu
jazyků, v jiných není zajištěna
odpovídající technologie k určení místa
volajících z mobilního telefonu a v mnoha
zemích lidé ani nevědí, že tato služba existuje.
Ve členských státech jsou k vyřešení
logistických a jazykových nesnází nutné
dodatečné investice a též je nutné o tomto
čísle lépe informovat občany. </i></b></p>
<p>Komisařka pro informační společnost a média
Viviane Redingová uvedla:<i> „Vzhledem k prudce
narůstajícímu počtu služebních cest do
zahraničí a vzhledem k tomu, že do zahraničí
pravidelně vyjíždí vysoký počet rodin, aby tam
strávily dovolenou, není toto celoevropské číslo
tísňového volání v žádném
případě jakýsi nadbytečný luxus, ale naprostá
nutnost. Jaké číslo vytočí britský turista,
když potřebuje sanitku na dovolené v Řecku? Jaké
číslo vytočí turista z mobilního telefonu,
když bude mít nehodu ve Švédsku nebo když chce
v Praze hlásit požár v hotelu? Musíme se
rozloučit s tím, že číslo tísňového
volání 112 vypadá jako jedno z nejlépe
střežených tajemství Evropy. A je nutné, aby
vlády uvolnily nezbytné prostředky a aby se
používání tohoto čísla stalo službou, na
kterou se lze spolehnout. V souvislosti s touto službou si
nemůžeme dovolit neúspěch. Pokud nebudeme jednat hned, mohlo
by dojít k prodloužení času odezvy v tísni,
a tím k ohrožení lidských životů.“
</i></p>
<p>Původním úmyslem při zavádění
čísla 112 bylo, aby si občané cestující do
zahraničí mohli zapamatovat pouze jedno číslo, bez ohledu na
to, kam jedou. Zavádění takového čísla si
vyžádalo značné úsilí ve všech zemích,
protože k tomu byla zapotřebí koordinace činností
různých orgánů veřejné moci na
vnitrostátní nebo místní úrovni. Některé
členské státy již mají s odezvou na
tísňová volání rozsáhlé zkušenosti,
a proto se Komise domnívá, že je užitečné
provést napříč EU výměnu
osvědčených postupů.</p>
<p>Komisařka V. Redingová v červenci zaslala dopisy
ministrům zodpovědným za zavádění jednotného
evropského čísla tísňového volání 112 ve
všech 25 členských státech EU a ptala se jich na
pokrok, kterého daný stát při uplatňování
a propagaci této služby dosáhl. Komise také pozvala
představitele všech 25 členských států EU na
dnešní konferenci v Bruselu, kde budou mít možnost
podělit se o „nejlepší praxi“ při
vyřizování tísňových volání na
číslo 112. Dnešní konference je na úrovni Evropské
unie první svého druhu a sejdou se na ní
představitelé správních orgánů
zodpovědných za elektronickou komunikaci a civilní ochranu
ze všech členských států. </p>
<p>Pozvání obdržela též sdružení
spotřebitelů a byl jim udělen status pozorovatele.
Konference se zaměří na to, co se členským
státům již podařilo, a zda by na vnitrostátní
úrovni mohlo dojít k určitým zlepšením.
Při té příležitosti se přihlédne ke
zkušenostem dalších členských států. Mezi
uvedená zlepšení patří zkvalitňování
jazykové vybavenosti operačních středisek
přijímajících tísňová volání,
zřizování integrovaných středisek fungujících
jako uzlový bod pro veškeré služby
a zajištění toho, aby údaje o místě, kde
se volající nachází, byly bez obtíží
k dispozici.</p>
<p>V návaznosti na výsledky dnešní konference Komise
navrhne vytvoření skupiny odborníků
sdružující delegáty z příslušných
státních orgánů, která by se zaměřila na
praktické způsoby jak odstraňovat dosud zjištěné
nedostatky. Komise je přesvědčena, že konference
a práce skupiny odborníků napomůže ke
zkvalitnění služeb tísňového volání
poskytovaných všem občanům EU, obzvláště
těm, kteří jsou na cestách.</p>
<p>Navíc mnoho operačních středisek
přijímajících tísňová volání
potřebuje zvýšit úroveň technického vybavení,
aby zvládala „automatická“ tísňová
volání (tzv. eCall), která budou zanedlouho moci vysílat
automobily v případě havárie, a to i pokud je
řidič v bezvědomí. Systémy eCall mohou
záchranným službám sdělit přesnou polohu vozidla,
avšak pouze za podmínky, že tato střediska
dokáží údaje přijmout a zpracovat (viz
tisková zpráva <a
href="/rapid/pressReleasesAction.do?reference=IP/05/1137&format=HTML&aged=0&language=en&guiLanguage=en">IP/05/1137</a><b>)</b>.
Pokud by technologií eCall byly vybaveny všechny automobily
v Evropě, bylo by možné snížit
v mimoměstských oblastech čas odezvy v tísni
až o 50 % a v městských oblastech až
o 40 %. Zachránilo by se tak až
2 500 lidských životů ročně. </p>
<p>Ačkoli veřejné povědomí o existenci
čísla 112 narůstá, Komise má za to, že propagace
čísla by se mohla ještě zlepšit. Ve chvíli, kdy
bude Komise s celkovou kvalitou této služby spokojená,
zahájí komunikační kampaň na zvýšení
celkového veřejného povědomí
o přínosech, které číslo 112 nabízí.</p>
<p>Záměr vyvinout spolehlivý a účinný
záchranný systém pomocí čísla 112
a využívání technologie eCall představují
součást strategie EU nazvané Evropská informační
společnost 2010 (i2010), jejímž cílem je posílit
růst a vytváření pracovních míst
v oblasti digitální ekonomiky. Komisařka V. Redingová
již naznačila, že hodlá plně využít pravomoci
Komise, aby se současné právní předpisy
týkající se elektronické komunikace – včetně
pravidel EU ohledně jednotného evropského čísla
tísňového volání – účinně
uplatňovaly ve všech 25 členských státech. </p>
<p><b>Souvislosti:</b></p>
<p>V článku 26 směrnice o univerzální
službě (2002/22/ES) se uvádí, že členské
státy musejí zajistit, aby volání z pevné linky
a mobilních telefonů na číslo 112 bylo bezplatné.
Ve směrnici se dále uvádí, že je nutné, aby
vyřízení volání bylo přiměřené. Je
též zapotřebí zajistit, aby zásahová
střediska mohla zpracovávat údaje o tom, kde se
volající nachází. Členské státy mají
rovněž jednotné evropské číslo
tísňového volání 112 odpovídajícím
způsobem propagovat.</p>
<p>Komise a zástupci evropského automobilového průmyslu
se v únoru 2005 dohodli na akčním plánu, jehož
cílem je zajistit, aby počínaje rokem 2009 byly systémem
eCall vybaveny všechny nové vozy.<br>Další informace
naleznete v  <b>informačním přehledu</b>.</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p><a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

