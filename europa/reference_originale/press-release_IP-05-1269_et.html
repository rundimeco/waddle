					<p align="right"><b>IP/05/1269</b></p>
<p align="right">Brüssel, 13 oktoober 2005</p>
<h1>
<a name="Heading4"></a><b>Elektrooniline side: Komisjon võtab
meetmeid üheksa liikmesriigi suhtes, et tagada turul
konkurentsitingimused</b></h1>
<p><b><i>Belgia, Eesti, Küpros, Luksemburg, Läti, Malta, Poola,
Sloveenia ja Tšehhi Vabariik on riigid, kellele on suunatud Euroopa
Komisjoni rikkumismenetluste uus voor, milles käsitletakse ELi
telekommunikatsioonivaldkonna eeskirju. Euroopa Komisjon saatis täna
ametlikud kirjad seitsmele ELi liikmesriigile, kes ei ole komisjoni siiani
teavitanud elektroonilise side valdkonda hõlmava ELi õigusliku
raamistikuga nõutavast elektroonilise side turuanalüüsist.
Turuanalüüsid on kavandatud selleks, et tagada eeskirjade
ajakohastamine, et pidada sammu muutuvate turuoludega ja nende kohaldamine
üksnes konkurentsi puudumise korral. Kohustused tuleks kehtestada
üksnes turgu valitseva ettevõtja suhtes. Uues rikkumismenetluste
voorus kõnealuse aspektiga seotud asjaomased liikmesriigid on Belgia,
Eesti, Küpros, Luksemburg, Läti, Poola ja Tšehhi Vabariik.
Ametliku kirja saatmine on EÜ asutamislepingu artikli 226
(liikmesriigipoolne kohustuse täitmata jätmine) alusel algatatava
rikkumismenetluse esimene etapp. Asjaomastel liikmesriikidel on nüüd
võimalik kahe kuu jooksul komisjoni tõstatatud küsimustele
vastata. Rikkumismenetlused on algatatud ka Eesti suhtes õiguslike puuduste
tõttu seoses turgude määratlemise ja üleminekukorraga; ning
Küprose ja Sloveenia suhtes, kus telekommunikatsioonivaldkonna riikliku
reguleerija sõltumatus ei ole veel kooskõlas ELi õiguse
nõuetega. Seoses numbrite teisaldatavuse jätkuva puudumisega on Malta
suhtes algatatud rikkumismenetlus viidud teise etappi (põhjendatud
arvamus).</i></b></p>
<p>Infoühiskonna ja meedia volinik Viviane Reding ütles: „On
oluline rakendada ELi ühtseid eeskirju, et konkurentsi abil tagada Euroopa
elektroonilise side turu pakutavad kõrgekvaliteedilised tooted ja teenused,
mis on majanduskasvu ja töökohtade seisukohast väga olulised. Me
vajame ka 25 telekommunikatsioonivaldkonna riikliku reguleerija
turuanalüüse, et võimaldada meil raamistikku selle
läbivaatamise ajal 2006. aastal põhjalikult hinnata. Seepärast
olen ma otsustanud astuda vajalikud sammud, et tagada, et liikmesriigid
täidavad oma kohustused nii kiiresti kui võimalik.“
Nüüdseks on elektroonilise side raamistik olnud jõus EL 15
riikides üle kahe aasta ja EL 10 riikides 17 kuud. Liikmesriikidelt
nõuti, et nad tagaksid, et nende reguleerivad asutused teeksid asjaomaste
turgude konkurentsiolukorra esialgse analüüsi ja vaataksid läbi
kõnealuste turgude suhtes kehtivad õigusaktid nii kiiresti pärast
raamistiku jõustumist kui võimalik. </p>
<p>Kuigi turuanalüüsi protsess on mõnedes liikmesriikides
hästi edenenud,<sup><a name="fnB1" href="#fn1">[1]</a></sup> ei olnud
kõnealused seitse liikmesriiki, kellele täna ametlik kiri saadeti,
septembri lõpu seisuga komisjoni oma turuanalüüside tulemustest
teavitanud. </p>
<p>Komisjon jätkab olukorra jälgimist ka nendes liikmesriikides, kelle
reguleerivad asutused on komisjoni teavitanud üksnes väikesest arvust
turuanalüüsidest ning kus areng muid turge käsitleva
töö lõpetamise suunas tundub väga aeglane.</p>
<p>Samaaegselt on algatatud muude küsimustega seotud rikkumismenetlused
Eesti (turgude määratlemine ja üleminekukord) ning Küprose
ja Sloveenia (telekommunikatsioonivaldkonna reguleerijate sõltumatus)
suhtes ning ühel juhul on tehtud otsus põhjendatud arvamuse kohta
Malta vastu algatatud rikkumismenetluse (numbrite teisaldatavus) teise etapina.
Kõnealuste menetluste üksikasjad on esitatud dokumendis <a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a>.
</p>
<p>Täielik ülevaade rikkumismenetluste staatuse kohta on
kättesaadav infoühiskonna peadirektoraadi veebilehel reguleeriva
raamistiku rakendamise ja jõustamise kohta.</p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a>.</p>
<p><a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a></p>
<hr><p><sup><a name="fn1" href="#fnB1">[1]</a></sup> 	Täiendava teabe saamiseks
turuanalüüsi protsessi kohta vt 14. juuli 2005. aasta pressiteade <a
href="/rapid/pressReleasesAction.do?reference=IP/05/926&format=HTML&aged=0&language=en&guiLanguage=en">IP/05/926</a>.</p>


