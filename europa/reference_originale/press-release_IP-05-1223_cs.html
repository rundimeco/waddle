					<p align="right"><b>IP/05/1223</b></p>
<p align="right">V Bruselu dne 5. října 2005</p>
<h1>
<a name="Heading4"></a><b>Návrh Komise na obnovení produkce
hovězího masa s kostí má podporu členských
států</b></h1>
<p><b><i>Členské státy dnes ve Stálému výboru pro
potravinový řetězec a zdraví zvířat (SCFCAH)
podpořily předlohu návrhu Komise na zvýšení
věkové hranice pro odstraňování páteře u
poraženého skotu. Výsledek dnešního
hlasování, jímž se bude podrobně zabývat
Evropský parlament a který podléhá konečnému
schválení Evropskou komisí během
příštích dvou měsíců, umožní
v Evropské unii obnovit produkci hovězího masa s kostí
jako např. florentského bifteku nebo T-bone steaku. Na
základě předlohy rozhodnutí, která je v souladu s
vědeckými poznatky Evropského úřadu pro bezpečnost
potravin (EÚBP), se zvyšuje limit pro odstraňování
páteře u poraženého skotu z 12 na 24 měsíců.
Jedná se o první návrh na změnu některých
opatření EU v oblasti BSE od zveřejnění dokumentu
Komise o dalším postupu proti TSE (TSE Roadmap) (<a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">viz
IP/05/952</a>) letos v červenci. </i></b></p>
<p>Markos Kyprianou, komisař pro zdraví a ochranu spotřebitele,
uvedl: „Tento první krok ke zmírnění
opatření EU proti BSE ukazuje, jak daleko jsme pokročili v boji
proti této chorobě. Tento krok jsme neučinili
lehkovážně. Komise využila fundované vědecké
poznatky, přezkoumala statistické důkazy a o všech
otázkách intenzivně diskutovala s členskými státy
a Evropským parlamentem. Jsme přesvědčeni o tom, že
vysoká úroveň ochrany spotřebitele, která byla
dosažena uplatňováním našich pravidel v souvislosti s
BSE v průběhu uplynulého desetiletí, nebude tímto
návrhem nijak dotčena.“ </p>
<p>Od října 2000 byla páteř skotu vedena na seznamu
specifikovaného rizikového materiálu Evropské unie (SRM),
který se považuje za nejrizikovější z hlediska
přenosu BSE. V souladu s právními předpisy EU
týkajícími se BSE musel být u skotu staršího
12 měsíců odstraněn a zničen veškerý
specifikovaný rizikový materiál, aby se zabránilo jeho
proniknutí do potravinového a krmivového řetězce.
V této souvislosti a na základě dalších
přísných opatření na snížení rizik
došlo během uplynulých let k významnému poklesu
počtu pozitivních případů BSE diagnostikovaných v
EU, a věk u těchto pozitivních případů
neustále vzrůstá. Tento pozitivní vývoj
přiměl Komisi zvážit možné změny
některých platných opatření proti TSE s cílem
přizpůsobit je současné zlepšené situaci.  </p>
<p>Evropský úřad pro bezpečnost potravin v dubnu 2005
zveřejnil stanovisko, v němž podpořil zvýšení
věkové hranice pro odstraňování páteře skotu
a uvedl, že za poměrně bezpečnou hranici by mohlo být
považováno období až 30 měsíců. Na
základě tohoto stanoviska a s přihlédnutím k
názorům členských států a Parlamentu navrhla
Komise období 24 měsíců jako nejvhodnější
věkovou hranici pro zajištění nejvyšší
míry bezpečnosti v rámci ochrany proti BSE. </p>
<p>Tento limit může být v budoucnu znovu zvážen,
bude-li sestupný trend v počtu pozitivních případů
BSE pokračovat. V uvedeném dokumentu o dalším postupu proti
TSE se rovněž navrhuje možnost přezkoumání
dalších pravidel pro zacházení se specifikovaným
rizikovým materiálem v krátkodobém a
střednědobém horizontu, a to v závislosti na
nejnovějších vědeckých poznatcích a na tom, jak se
bude dále vyvíjet situace BSE.   </p>
<p>Očekává se, že zvýšení věkové
hranice pro odstraňování páteře bude mít
pozitivní dopad na konkurenceschopnost zemědělců a
odvětví masného průmyslu a zároveň omezí
množství odpadu specifikovaného rizikového materiálu
vznikajícího v EU.  </p>
<p>Další informace o opatřeních EU v souvislosti s BSE lze
najít na adrese: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

