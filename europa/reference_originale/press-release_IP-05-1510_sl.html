					<p align="right"><b>IP/05/1510</b></p>
<p align="right">Bruselj, 1. december 2005</p>
<h1>
<a name="Heading4"></a><b> „.eu“: od 7. decembra bo Evropi
na voljo nov spletni naslov</b></h1>
<p><b><i>Komisija je danes sporočila, da bo od 7. decembra na voljo vrhnja
domena „.eu“ , ki poslovnim subjektom, javnim organom in
državljanom omogoča izbiro vseevropskega spletnega imena za svoje
spletne strani in elektronske naslove. Končnica „.eu“
uporabnikom omogoča, da izrazijo vseevropsko prisotnost, ambicijo in
pripadnost. Domena le dopolnjuje in ne zamenjuje nacionalne državne oznake,
kot so franoska „.fr“, poljska „.pl“ ali oznaka
Združenega kraljestva „.uk“. V začetnem
štirimesečnem obdobju bodo imetniki prednostnih pravic –
vključno s poslovnimi subjekti – lahko zaprosili za registracijo
domene, pod pogojem da imajo sedež v Evropski uniji. Register bo od 7.
aprila 2006 začel sprejemati zahtevke širše javnosti. Komisija z
uvedbo domene .eu izpolnjuje obljubo, ki jo je dala na zasedanju Evropskega
sveta leta 2000 v Lizboni, da bo evropski informacijski družbi zagotovila
spletno identiteto v okviru ustreznih pravil EU.</i></b></p>
<p>„Pričakujem, da bo vrhnja domena .eu postala tako pomembna kot
domena .com,“ je dejala komisarka za informacijsko družbo in medije
Viviane Reding. „Domena .eu bo poslovnim subjektom razširila
tržni doseg in jih hkrati v okviru zakonodaje EU varovala pred zlorabami
registracij znamk kot domenskih imen (cybersquatting). Z uporabo naslova
„.eu“ postane prisotnost vsakega državljana, šole,
univerze ali društva na spletu vidnejša v vsej Evropski uniji.
Evropska nova vrhnja domena zato ponuja edinstveno priložnost za sodobno
čezmejno spletno trženje.“ </p>
<p>Domena se uporablja za identifikacijo računalnika ali omrežja na
spletu. Primeri oznak vključujejo domeno „europa.eu.“ in del za
„@“ v vsakem elektronskem naslovu. Vrhnje domene (Top Level Domains
– TLD) so srčika mednarodnega sistema domenskih imen – so
„končnice“ na koncu domenskega imena in se delijo v dve osnovni
kategoriji: </p>
<ul>
<li>generične vrhnje domene (gTLD) – te domene niso vezane na nobeno
državo, kot so „.com“, „.org”, „.net”
in „.int; ter</li>
<li>vrhnje domene z državno oznako (ccTLD), kot so „.uk”,
„.fr”, „.de” itd.</li></ul><p>Glavni register vrhnje
domene .eu je zasebna, nepridobitna družba
EURid<sup><b><a name="fnB1" href="#fn1">[1]</a></b></sup>, ki jo je Komisija
izbrala na podlagi postopka javnega razpisa. EURid bo registriral zahtevke za
registracijo domenskih imen s pomočjo mreže pooblaščenih
registrarjev. Zahtevki za registracijo domenskih imen se lahko vložijo samo
preko enega izmed teh pooblaščenih registrarjev. Seznam vseh
registrarjev in jezikov, v katerih je možna registracija, je na voljo na
naslednji spletni strani: <a
href="http://list.eurid.eu/registrars/">http://list.eurid.eu/registrars/</a>
</p>
<p>Na začetku bodo lahko za registracijo „.eu“ domen zaprosili
samo imetniki blagovne znamke in javne ustanove (od 7. decembra 2005 do 6.
februarja 2006). Nato bo to omogočeno tudi imetnikom drugih
„prednostnih pravic“, na primer nazivom družb in poslovnim
identifikatorjem (od 7. februarja 2006 do 6. aprila 2006). Na koncu bo od 7.
aprila 2006 kdor koli, ki ima sedež v Evropski uniji, lahko zaprosil za
registracijo „.eu“ domenskega imena.</p>
<p>Načelo „kdor prej pride, prej melje“ bo veljalo za vse
zahtevke, ki bodo prispeli v začetnem štirimesečnem obdobju in
pozneje. Če imata dva prosilca prednostno pravico za isto domensko ime, bo
Register potemtakem registriral prijavo, ki jo je prejel najprej. Isto
načelo bo veljalo, ko bo Register 7. aprila začel sprejemati zahtevke
vseh ostalih.</p>
<p>Nadaljnje informacije</p>
<p>Domača spletna stran EURid-a: <a
href="http://www.eurid.eu/en">http://www.eurid.eu/en</a></p>
<p><a name="_Hlt120360895"></a><a name="_Hlt120360788"></a>Sklep o domeni
„.eu“, ki ga je izdala Internetna korporacija za dodeljena imena in
številke (ICANN): </p>
<p><a
href="http://www.icann.org/announcements/announcement-23mar05.htm">http://www.icann.org/announcements/announcement-23mar05.htm</a>
</p>
<p>Brošura Evropske komisije o domeni „.eu“: </p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2331">http://ec.europa.eu/information_society/newsroom/cf/itemlongdetail.cfm?item_id=2331</a></p>
<p><a
href="/rapid/pressReleasesAction.do?reference=MEMO/05/457&format=HTML&aged=0&language=EN&guiLanguage=en">MEMO/05/457</a></p>
<hr><p><sup><b><a name="fn1" href="#fnB1">[1]</a></b></sup> 	EURid je delovni naziv
za nepridobitni konzorcij treh registrov: DNS-BE (Belgija), IIT CNR (Italija)
and NIC SE (Švedska).</p>


