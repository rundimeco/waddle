					<p align="right"><b>IP/05/338</b></p>
<p align="right">Bruselj, 18. marca 2005</p>
<h1>
<a name="Heading4"></a><b>Raziskave EU pospešujejo</b><b>
regionalno dinamiko in povečujejo konkurenčnost malih in srednjih
podjetij EU</b></h1>
<p><b><i>Mala in srednje velika podjetja (MSP) so osnovno gonilo evropskega
gospodarstva, saj ustvarijo več kot dve tretjini BDP Evropske unije. Kljub
temu, da so globoko zakoreninjena v svojih regijah, so dejavni del mednarodne
konkurence ter prispevajo znaten delež k izvozu EU. Da bi ohranila svojo
konkurenčno prednost na svetovnih trgih, visokotehnološka MSP kot tudi
podjetja iz bolj tradicionalnih sektorjev sodelujejo v raziskavah in
čezmejnih partnerstvih. Tema današnje novinarske konference v
Sloveniji, ki ima najvišjo raven intenzivnosti raziskav glede na BDP, je
ključna vloga raziskovalnih programov EU pri pospeševanju regionalne
dinamike in zagotavljanju konkurenčne prednosti MSP.</i></b></p>
<p>Evropski komisar za znanost in raziskave, Janez Potočnik, je na
srečanju povedal, da je „<i>ustvarjanje močnih regionalnih
središč za raziskovanje in inovacije bistvenega pomena za delovanje
MSP Evropske unije na svetovnih trgih. Evropa se ne more in noče opirati na
poceni delovno silo niti na netrajnostno izkoriščanje naravnih virov.
Igramo lahko le na karto znanja, ki bo povečalo rast. To pomeni ustvarjanje
znanja z raziskavami, razširjanje znanja z izobraževanjem in
usposabljanjem ter uporabo znanja pri inovacijah, kar so trije stebri novega
‚Partnerstva za rast in delovna mesta‘, za katerega je pobudo dala
Evropska komisija“.</i></p>
<p>Raziskave so ključni element za širok spekter MSP. Poleg osrednjih
visokotehnoloških MSP, ki veliko vlagajo v raziskave in so vodilna pri
inovacijah in ustvarjanju delovnih mest, se tudi MSP iz tradicionalnih
proizvodnih sektorjev pri prestrukturiranju, razvoju novih izdelkov ter
osvajanju novih trgov opirajo na raziskave. S proračunom v višini 2,3
milijardi EUR za raziskave, ki jih opravijo MSP oziroma se opravljajo zanje,
raziskovalna dejavnost EU v svojem šestem okvirnem programu z ukrepi,
prilagojenimi potrebam MSP, neposredno prispeva k njihovi večji
konkurenčnosti. </p>
<p>Projekti, predstavljeni na današnji novinarski konferenci, pričajo,
kako lahko uspešna MSP sodelovanje v raziskavah EU pretvorijo v tržni
uspeh, na primer z razvojem čistejših in učinkovitejših
proizvodnih procesov ali popolnoma novih izdelkov. Pričajo tudi o tem,
kakšno vrednost MSP lahko iztržijo iz sodelovanja v skupnih
raziskovalnih projektih z drugimi javnimi in zasebnimi partnerji, ter o
pozitivnih učinkih ukrepov, posebej prirejenih za pomoč MSP pri
dostopu do zunanjih raziskovalnih zmogljivosti, ki jih potrebujejo. Podobno tudi
razvoj posebnih storitev za MSP, kot sta povezovanje MSP s potencialnimi
partnerji ter pomoč podjetjem pri izmenjavi informacij, usposabljanja in
najboljših praks, podjetjem iz vseh sektorjev omogoča povečanje
storilnosti in konkurenčnosti v gospodarstvu znanja.</p>
<p>Več informacij o projektih, predstavljenih na konferenci, lahko najdete
v MEMO/05/101.</p>

