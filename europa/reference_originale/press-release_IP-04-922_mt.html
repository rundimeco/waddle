					<p align="right"><b>IP/04/922</b></p>
<p align="right">Brussel, il-15 ta’ Lulju 2004</p>
<h1>
<a name="Heading4"></a><b>Fond għas-Sajd ġdid biex isostni
s-sajd sostenibbli u d-diversifikazzjoni</b></h1>
<p><b><i>Il-Kummissjoni Ewropea ppreżentat proposta għal Fond Ewropew
għas-Sajd (EFF) għal medda taż-żmien bejn l-2007 u l-2013,
sabiex tgħin fl-implimentazzjoni ta’ miżuri bl-għan li
jiggarantixxu s-sajd sostenibbli u d-diversifikazzjoni ta’ attivitajiet
ekonomiċi fiż-żoni tas-sajd. Fil-medja, € 700 miljun
għandhom ikunu disponibbli kull sena. Dan l-EFF sejjer jieħu post
l-Istrument Finanzjarju ta’ Gwida fis-Sajd preżenti. Il-miżuri
ta’ l-EFF huma adattati għall-ħtiġijiet li dejjem jinbidlu
ta’ kemm is-settur tas-sajd kif ukoll dak ta’ l-akwakultura u
ż-żoni tas-sajd mal-kosta kkonċernati. L-istrateġija hija
msejsa fuq l-għajnuna biex titnaqqas il-pressjoni fuq is-sajd sabiex
tippermetti l-irkupru tal-ħażna tal-ħut u biex
tinkoraġġixxi tagħmir u metodi, kemm  tas-sajd u l-akwakultura
kif ukoll ta’ l-ipproċessar u l-marketing tal-prodotti, li ma
jagħmlux ħsara lill-ambjent. L-EFF għandha ukoll tipprovdi
għajnuna għar-reġjuni tas-sajd li huma l-aktar affetwati minn
nuqqas ta’ impjiegi biex tgħinhom jiddiversifikaw u jsaħħu
l-bażi ekonomika tagħhom. L-inizjattivi kollettivi u dawk li
jinkoraġixxu opportunitajiet ugwali sejrin ikunu eliġibbli ukoll
għall-għajnuna ta' l-EFF. Huma l-Istati Membri li għandhom
jiddeċiedu liema miżuri huma l-aktar addattati għar-reġjuni
tagħhom. Kif ġie deċiż mill-Politika tar-Riforma tas-Sajd
Komuni ta’ l-2002, għajnuna għat-tiġdid tal-flotta,
għall-esportazzjoni tal-bastimenti jew għall-ħolqien ta’
kumpaniji konġunti, mhix se tibqa’ eliġibbli taħt ir-regoli
l-ġodda.</i></b></p>
<p><i>“Il-Fond Ewropew għas-Sajd jilqa’
għall-ħtiġijiet li dejjem jinbidlu</i> <i>tas-sajd fis-seklu 21.
Billi jgħin fl-implimentazzjoni tar-Riforma tal-Politika Komuni tas-Sajd,
il-Fond Ewropew sejjer jagħmel kontribuzzjoni siewja sabiex jiggarantixxi
s-sostenibbiltà ambjentali, ekonomika u soċjali fis-sajd" </i>qal<i>
</i>Franz Fischler, Kummissarju ta’ l-Agrikultura, ta’
l-Iżvilupp Rurali u tas-Sajd. </p>
<p><b>Garanzija ta’ sajd sostenibbli u żoni tas-sajd taħt
l-EFF</b></p>
<p>Żviluppi teknoloġiċi jwasslu għal nuqqas
fil-ħtieġa ta’ bastimenti u nies għax-xogħol. Sabiex
jilqa’ għal problemi bħas-sajd żejjed, it-tnaqqis
tal-ħażna u l-effetti ta’ nuqqas ta’ impjiegi, l-EFF
għandu l-għan li jolqot miżuri li jagħtu sostenibbiltà
billi jinkoraġixxu inqas sajd imma ta’ kwalità aħjar u
billi jnaqqsu d-dipendenza tal-komunitajiet tal-kosta fuq is-sajd.</p>
<p><b>Eżempji:</b></p>
<p><b>Għajnuna għas-settur tal-qbid</b></p>
<ul>
<li>Għajnuna se tkun disponibbli għal proprjetarji ta’
bastimenti u l-ekwipaġġ, li huma obbligati jissospendu l-attivitajiet
tas-sajd tagħhom temporanjament biex jgħinu għall-irkupru
tal-ħażniet tal-ħut, jew minħabba li ftehim għas-sajd
ma ġġeddidx jew minħabba xi diżastri naturali. </li>
<li>Taħriġ, taħriġ mill-ġdid jew skemi ta’ rtirar
kmieni. </li>
<li>L-użu ta’ għodda tas-sajd b’inqas impatt fuq l-ambjent
tal-baħar għandhom ikunu eliġibbli għall-għajnuna.</li>
<li>Sajjieda żgħażagħ għandhom jibbenefikaw
mill-inċentivi speċifiċi għat-taħriġ. </li>
<li>Għajnuna għat-titjib fis-sigurtà u l-iġjene abbord .
</li>
<li>Irtir permanenti tal-bastimenti tas-sajd jkun iffinanzjat mill-EFF,
il-kondizzjonijiet li jikkontrollaw l-għajnuna jsiru aktar stretti. </li>
<li>Miżuri ta’ appoġġ għal flotot tas-sajd
żgħar jew fuq skala żgħira</li></ul><p><b>Akwakultura,
proċessar u <i>marketing</i></b></p>
<ul>
<li>L-EFF ser jappoġġja x-xiri u l-applikazzjoni ta’
tagħmir u tekniċi li ma jagħmlux ħsara lill-ambjent. </li>
<li>Fid-dawl tal-kondizzjonijiet tas-suq, l-għajnuna sejra tkun iffokata
fuq il-kumpaniji ż-żgħar. </li>
<li>Sajjieda tal-molluski u tal-krostaċei, sfurzati temporanjament li
jissospendu l-ħażna, għandhom ikunu eliġibbli
għall-għajnuna. </li></ul><p><b>Żvilupp sostenibbli
taż-żoni tas-sajd mal-kosta </b></p>
<ul>
<li>Inizjattivi li jiddiversifikaw u jsaħħu l-bażi ekonomika
fiż-żoni tas-sajd li ġew affettwati b’mod partikolari minn
nuqqas tal-ħażna tal-ħut għandhom ikunu eliġibbli, kif
ukoll proġetti li jippromwovu r-rwol tan-nisa f’dawn
iż-żoni.. </li></ul><p><b>Inizjattivi kollettivi </b></p>
<ul>
<li>Ġħajnuna tkun disponibbli għal proġetti ta’
benefiċċju komuni kemm fis-sajd kif ukoll fl-akwakultura.
.</li></ul><p>Ir-regoli ta’ l-EFF għandhom ikunu ssemplifikati u
r-responsabbiltajiet tal-Kummissjoni u ta' l-Istati Membri ċċarati.
</p>
<p>Għal tagħrif aktar iddettaljat ara <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a>.</p>

