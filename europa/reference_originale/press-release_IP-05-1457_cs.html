					<p align="right"><b>IP/05/1457</b></p>
<p align="right">V Bruselu dne 23. listopadu 2005</p>
<h1>
<a name="Heading4"></a><b>Přísná opatření
vedoucí k zajištění bezpečnosti
námořní dopravy</b></h1>
<p><b><i>Po haváriích tankerů ERIKA a PRESTIGE Evropská unie
ihned zareagovala a zavedla „obranný“ právní
prostředek k ochraně Evropy proti nebezpečím
havárií a znečištění. V současné
době chce Komise pomocí třetího balíčku pro
námořní bezpečnost navrhnout
„ofenzivnější“ politiku, která by měla
trvale nastolit podmínky zdravé hospodářské
soutěže pro provozovatele, kteří dodržují
mezinárodní předpisy.</i></b></p>
<p>„Úroveň kvality námořních služeb,
které nabízejí provozovatelé, je základním prvkem
konkurenceschopnosti tohoto odvětví, a v této souvislosti je
schopnost poskytovat bezpečné služby, které respektují
životní prostředí, prvořadá“, prohlásil
místopředseda Evropské komise Jacques Barrot.<i> „Kvalitu
námořní dopravy ovlivňují také
přísnější omezení pro nepoctivé
hráče, kteří narušují hospodářskou
soutěž, a orgány námořní správy a
výkonné klasifikační společnosti.“</i></p>
<p>Třetí balíček pro „námořní
bezpečnost“ obsahuje 7 návrhů, které se
týkají dvou hlavních oblastí:</p>
<p><b>1. <u>Posílení prevence havárií a
znečišťování</u></b></p>
<p>V novém kontextu, kdy se rozšířením na 25
členských států Evropská unie stala silnou
námořní velmocí, směřuje první návrh
Komise k <b>posílení podmínek pro udělování
evropských vlajek</b>.<b> </b>Cílem Komise je požadovat po
členských státech, aby účinně kontrolovaly
dodržování mezinárodních norem u plavidel, která
plují pod jejich vlajkami, a aby měly k tomuto účelu
orgán námořní správy, který účinně
aplikuje požadavky kvality. Toto zvýšení odpovědnosti
je předzvěstí budoucího rozvoje evropské vlajky.</p>
<p>Cílem dalších dvou návrhů je posílení
současných právních předpisů o
<b>klasifikačních společnostech</b> a o <b>státní
přístavní inspekci. </b>Dochází
k přepracování těchto dvou nástrojů, aby byl
k dispozici jediný text, jasnější a lépe
srozumitelný. </p>
<ul>
<li>Zlepšení kvality práce <b>klasifikačních
společností</b> závisí na zavedení
nezávislého systému kontroly kvality a na zavedení
postupných a více odstupňovaných finančních
sankcí. </li>
<li>V otázce <b>státní přístavní inspekce</b>
bude současný režim přísnější
vůči plavidlům, která nesplňují normy,
zejména dojde k posílení režimu zákazu. Návrh
zavádí zásady hluboké reformy, která směřuje
k nahrazení současného režimu (ten je založen na
skutečnosti, že každý členský stát
provádí inspekci 25 % plavidel, které zastaví
v jeho přístavu) cílem na úrovni
Společenství, tedy 100 % kontrolovaných lodí,
s ohledem na snížení rozsahu inspekcí u plavidel
splňujících požadavky kladené na kvalitu.
</li></ul><p>Komise také navrhuje změnit směrnici o <b>kontrole
provozu</b>. Mezi stanovenými cíly je uvedeno také
zlepšení právního rámce týkajícího se
útočišť pro plavidla v nesnázích. Povinnost
určit nezávislý orgán a předběžně
určit všechna možná útočiště
zvýší účinnost a zrychlí
přijímání rozhodnutí při námořních
haváriích. Komise mimo jiné navrhuje sjednotit vybavení
rybářských plavidel automatickým identifikačním a
lokalizačním systémem (AIS), aby došlo ke
snížení nebezpečí kolizí a srážek.</p>
<p><b>2. <u>Ošetření důsledků
havárií</u></b></p>
<p>Kvalita norem námořní bezpečnosti záleží
na schopnosti analyzovat příčiny havárií a
ponaučit se z nich. Účelem nového návrhu
směrnice je stanovit evropský harmonizovaný rámec
chování při <b>vyšetřování po
haváriích</b> a posílit nezávislost
vyšetřovacích orgánů.</p>
<p><a name="_Hlt120078166"></a><a name="_Hlt120078167"></a>Cílem dvou
posledních návrhů balíčku je zvýšit kvalitu
celkového rámce <b>odpovědnosti a náhrady škody
v případě havárií</b>. Do evropského
práva je třeba zapracovat ustanovení Aténské
úmluvy z roku 2002, aby bylo možné rozšířit
ochranný režim, zavedený touto úmluvou, na všechny
cestující plavidly v Unii, včetně
námořní dopravy v rámci Evropské unie a
vnitrozemské vodní plavby. Je třeba také zvýšit
odpovědnost majitelů plavidel a také jim uložit povinnost
pojistit se, nebo mít jinou finanční záruku, pokud
způsobí škodu třetí osobě, obě možnosti
by zahrnovaly také náklady spojené s návratem lidí
domů v případě opuštění
plavidla.<br>Bližší informace o obsahu třetího
balíčku pro „námořní bezpečnost“ jsou
uvedeny v příloze. Znění třetího
balíčku je přístupné na internetové stránce
Generálního ředitelství pro energii a dopravu na
následující adrese:</p>
<p><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

