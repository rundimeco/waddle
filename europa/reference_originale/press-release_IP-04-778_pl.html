					<p align="right"><b>IP/04/778</b></p>
<p align="right">Bruksela, 23 czerwca 2004 r.</p>
<h1>
<a name="Heading4"></a><b>Komisja zatwierdza programy rozwoju
gospodarczego i społecznego dla nowych Państw
Członkowskich</b></h1>
<p><b><i> W dniu dzisiejszym, niecałe dwa miesiące od chwili
rozszerzenia, Komisja Europejska zatwierdziła programy rozwoju
gospodarczego i społecznego w ramach Funduszy Strukturalnych dla
każdego z nowych Państw Członkowskich. Wliczając wkład
z Funduszu Spójności, w latach 2004-2006 Unia przekaże, w ramach
nowych programów rozwoju, środki w wysokości ponad 24 mld euro. W
trakcie ceremonii towarzyszącej temu wydarzeniu, Jacques Barrot, Franz
Fischler i Stavros Dimas, Komisarze odpowiedzialni za Fundusze Strukturalne oraz
Komisarze Péter Balázs i Sandra Kalniete podpisali decyzje w tej
sprawie wraz ze stałymi przedstawicielami Republiki Czeskiej, Cypru,
Estonii, Litwy, Łotwy, Malty, Polski, Słowacji, Słowenii i
Węgier. </i></b></p>
<p>Jacques Barrot, Komisarz odpowiedzialny za politykę regionalną
stwierdził: „Dzisiejszy dzień jest dniem historycznym
zarówno dla społeczeństw, jak i dla regionów nowych
Państw Członkowskich.”<i> Przystępując do Unii
przyłączają się one również do wspólnoty
opartej na zasadzie solidarności. Nowe programy, pomagając w
finansowaniu inwestycji i tworzeniu nowych miejsc pracy, są najbardziej
namacalnym odzwierciedleniem tej zasady. Przyczynią się one do
zmniejszenia znacznych różnic istniejących w poszerzonej Unii
Europejskiej oraz pomogą w osiągnięciu większego stopnia
integracji i spójności terytorialnej.</i></p>
<p>Komisarz Balázs wyraził zadowolenie z faktu, iż nowe
Państwa Członkowskie już na początku 2004 r.
rozpoczęły procedury zaproszeń do składania propozycji
projektów, a ilość i jakość przedłożonych
projektów ocenił jako napawające optymizmem. Zaznaczył,
że „<i>fundusze strukturalne mogą mieć bardzo znaczny
udział we wspieraniu wzrostu gospodarczego i działaniu na rzecz
spójności. Trzeci Raport w sprawie spójności wykazał,
iż dotychczasowy bilans wdrażania tej polityki w Państwach UE
jest bardzo pozytywny. Jej kontynuacja, w powiązaniu ze znacznie
wyższym potencjałem wzrostu gospodarczego nowych Państw
Członkowskich, powinna zatem stanowić siłę
napędową dla całej poszerzonej UE”.</i></p>
<p>Oficjalne przyjęcie nowych programów odbyło się w
następstwie osiągniętego pod koniec 2003 r. porozumienia w
sprawie ich zawartości. W trakcie dzisiejszego wydarzenia miało
miejsce ich oficjalne zatwierdzenie w następstwie przystąpienia
dziesięciu nowych Państw w dniu 1 maja 2004 r. Przyjęte programy
będą wspierały projekty mające na celu wspomaganie rozwoju
gospodarczego i społecznego; projekty te będą zatwierdzane z
uwzględnieniem szczególnych okoliczności i priorytetów
każdego Państwa Członkowskiego. Szczególną uwagę
zwrócono na konieczność wzmocnienia zdolności
administracyjnej potrzebnej do wdrażania programów.</p>
<p>Dalsze szczegóły zawarte są w <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

