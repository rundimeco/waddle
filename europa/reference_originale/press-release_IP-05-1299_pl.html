					<p align="right"><b>IP/05/1299</b></p>
<p align="right">Bruksela, dnia 18 października 2005 r.</p>
<h1>
<a name="Heading5"></a><b>Łączenie przedsiębiorstw:
Komisja zatwierdza przejęcie niemieckiego banku HVB przez włoski
UniCredito </b></h1>
<p><b><i>Komisja Europejska zezwoliła – zgodnie z
rozporządzeniem o kontroli łączenia przedsiębiorstw –
na proponowane przejęcie Bayerische Hypo- und Vereinsbank AG (HVB) przez
UniCredito Italiano S.p.A. Oba banki oferują szeroki wachlarz usług
finansowych w wielu państwach europejskich. Po dokładnym zbadaniu
proponowanej transakcji, zwłaszcza w odniesieniu do rynków państw
członkowskich w których łączone banki prowadzą
działalność na znaczną skalę, Komisja doszła do
wniosku, że przejęcie nie przeszkodzi znacząco w skutecznej
konkurencji w Europejskim Obszarze Gospodarczym ani w jego znaczącej
części.</i></b></p>
<p>Komisarz ds. Konkurencji Neelie Kroes stwierdziła:
„<i>Dokładnie przeanalizowaliśmy skutki tego
połączenia na rynkach takich jak polski, gdzie pozycja obu stron jest
znacząca. Jestem przekonana, że konsumenci nie ucierpią z powodu
obniżenia poziomu konkurencji na tych, w dalszym ciągu krajowych,
rynkach. Zezwolenie na to połączenie otwiera drogę do zbudowania
banku prawdziwie europejskiego, a tym samym przyczynia się do tworzenia
jednolitego rynku bankowości detalicznej i korporacyjnej</i>".</p>
<p>Zarówno UniCredito, z siedzibą we Włoszech, jak i niemiecki
HVB to banki oferujące pełną gamę usług bankowych i
finansowych klientom indywidualnym oraz instytucjonalnym w wielu krajach Europy.
Jakkolwiek każdy z nich dużą część zysków
osiąga na rodzimym rynku, ich sfery działania w niektórych
krajach UE znacząco się pokrywają: przykładem są w
szczególności Polska, Czechy czy Słowacja. </p>
<p>Analiza transakcji dokonana przez Komisję na wszystkich danych rynkach
usług bankowych i finansowych wykazała, że pozycja banków po
połączeniu nie budzi znaczących obaw w świetle zasad
konkurencji, oraz że na każdym z badanych rynków krajowych nawet
skumulowane siły obu banków będą musiały stawić
czoła dużej liczbie silnych konkurentów.</p>
<p>Komisja przyjrzała się uważnie sytuacji na rynkach usług
finansowych w Polsce, gdzie w efekcie połączenia powstanie powszechny
bank największy pod względem aktywów a drugi co do liczby
prowadzonych rachunków bieżących. Pomimo znaczącej pozycji
nowego banku w niektórych dziedzinach (jak sprzedaż i zarządzanie
inwestycjami w funduszach wzajemnych), na rynku jest już obecny szereg
innych znanych i poważanych międzynarodowych grup zdolnych skutecznego
konkurowania z nim we wszystkich sektorach szybko rozwijającego się
rynku usług bankowych w Polsce.</p>

