					<p align="right"><b>IP/06/1199</b></p>
<p align="right">Brussel, 15. september 2006</p>
<h1>
<a name="Heading4"></a><b>Tettere energisamarbeid mellom Norge og
EU</b></h1>
<h2>
<a name="Heading7"></a><b><i>På et møte i Brussel i dag understreket
EUs energikommissær Andris Piebalgs og olje- og energiminister Odd Roger
Enoksen sin felles interesse for et tett og omfattende samarbeid mellom
Europakommisjonen og Norge rundt en rekke energispørsmål.</i></b></h2>
<p>"På veien mot en enhetlig og koordinert energipolitikk ønsker EU
å bedre utnytte det store potensialet i energisamarbeid mellom EU og
Norge", sier EUs energikommissær Piebalgs. "Fullføringen av <u>ett</u>
energimarked er et overordnet mål for EU, og Norge kan spille en viktig
rolle i denne prosessen". </p>
<p>Norge er en viktig eksportør av olje og gass til det europeiske markedet
og er fullt integrert i EUs indre energimarked gjennom EØS-avtalen. "Dette
forutsetter et tett samarbeid", sier statsråd Enoksen.  </p>
<p>Diskusjonene dreide seg om EUs grønnbok om en bærekraftig,
konkurransedyktig og sikker europeisk energi, samt framtidige olje og
gassforsyninger i EØS-området. </p>
<p>Begge parter understreker betydningen av at energidialogen mellom Europa-
kommisjonen og Norge reflekterer interessene til både energiprodusenter og
forbrukere. Dialogen er basert på en felles forståelse av at energi
spiller en viktig rolle i arbeidet med å oppnå målsettingene om
konkurranseevne, bærekraftig utvikling og forsyningssikkerhet.</p>
<p>Kommissær Piebalgs presenterte også hovedlinjene i EUs nye
handlingsplan som etter planen skal vedtas av Kommisjonen i slutten av september
2006. Det overordnede målet er at EU skal spare 20 % av det primære
energiforbruket før 2020. Begge parter er enige om å styrke
samarbeidet og dele erfaringer på dette området. Møtet bekreftet
også at satsingen på fornybar energi er en prioritet for både EU
og Norge. </p>
<p>Olje- og energiminister Enoksen og energikommissær Piebalgs diskuterte
også utviklingen med tanke på forsyningssikkerhet, herunder
situasjonen på de globale energimarkedene. </p>
<p>De to partene var også enige om betydningen av å satse på
teknologisk utvikling i energisektoren, for eksempel i EUs 7. rammeprogram for
forskning og utvikling som nå utformes. </p>
<p>Olje- og energiminister Enoksen og energikommissær Piebalgs ble
orientert om hovedkonklusjonene fra det første møtet i
samarbeidsgruppen mellom EU og Norge som ble avholdt samme dag. Direktør i
Europakommisjonen Heinz Hilbrecht og den norske ekspedisjonssjefen Gunnar Gjerde
la frem målsettinger og framdriftsplan. Tanken er å presentere en
felles rapport på neste ministermøte i juni 2007. </p>
<p>Hovedtema på neste års møte vil være samarbeidsgruppens
rapport om forsyningssikkerhet innen EØS-området. Her vil en også
diskutere samarbeidsgruppens anbefalinger om hvordan en ytterligere kan styrke
energisamarbeidet, samt konkrete forslag til oppfølging på begge
sider. </p>

