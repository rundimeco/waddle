					<p align="right"><b>IP/05/1037</b></p>
<p align="right">Brusel 3. augusta 2005</p>
<h1>
<a name="Heading4"></a><b>Vnútorný trh: Komisia podniká
kroky, aby 13 členských štátov implementovalo právne
predpisy EÚ </b></h1>
<p><b><i>Európska komisia sa rozhodla začať konanie pre
porušovanie právnych predpisov voči 13 členským
štátom, ktoré neimplementovali do svojich
vnútroštátnych právnych predpisov jednu alebo viac z
ôsmich rozličných smerníc týkajúcich sa
vnútorného trhu.   Komisia požiada Belgicko, Českú
republiku, Estónsko, Grécko, Taliansko, Lotyšsko, Luxembursko,
Holandsko, Portugalsko, Slovensko, Španielsko, Švédsko a
Spojené kráľovstvo, aby celkovo v 25 prípadoch
urýchlene implementovali potrebné právne predpisy
zahŕňajúce smernice o doplnkovom dohľade nad
finančnými konglomerátmi, o reorganizácii a likvidácii
úverových inštitúcií, o činnosti
inštitúcií elektronických peňazí, o
účtovných pravidlách, o likvidácii
poisťovacích služieb, životnom poistení,
poštových službách a o službách s podmieneným
prístupom. Tieto žiadosti majú formu
„odôvodnených stanovísk“, čo je druhý
stupeň postupu pri porušovaní právnych predpisov
stanovených v článku 226 Zmluvy o ES. Ak Komisia nedostane do
dvoch mesiacov uspokojujúcu odpoveď, môže
predložiť túto záležitosť Súdnemu dvoru.
</i></b></p>
<p><b>Doplnkový dohľad nad finančnými konglomerátmi:
Belgicko, Grécko, Luxembursko, Holandsko, Portugalsko, Švédsko,
Česká republika a Lotyšsko</b></p>
<p>Európska komisia zaslala ôsmim členským štátom
- Belgicku, Grécku, Luxembursku, Holandsku, Portugalsku, Švédsku,
Českej republike a Lotyšsku – odôvodnené
stanoviská za to, že do augusta 2004 netransponovali smernicu
2002/87/ES o doplnkovom dohľade nad úverovými
inštitúciami, poisťovňami a investičnými podnikmi
vo finančnom konglomeráte. Finančné konglomeráty
sú medzisektorovými finančnými skupinami, ktoré
pôsobia tak v oblasti bankových/investičných služieb,
ako aj v poisťovníctve. Táto smernica stanovuje osobitné
opatrenia pre obozretný dohľad nad týmito finančnými
skupinami s cieľom zabezpečiť ich finančnú
spoľahlivosť a solventnosť.  Keď všetky
členské štáty túto smernicu riadne implementujú,
stane sa prínosom pre spotrebiteľov, vkladateľov a investorov v
Európskej únii, keďže bude stimulom výkonnosti
finančného trhu a bude zväčšovať hospodársku
súťaž.  Táto smernica bola prioritným opatrením v
rámci akčného plánu finančných služieb.</p>
<p><b>Reorganizácia a likvidácia úverových
inštitúcií: Grécko, Portugalsko, Švédsko a
Česká republika</b></p>
<p>Komisia sa rozhodla zaslať odôvodnené stanoviská
Grécku, Portugalsku, Švédsku a Českej republike za to,
že netransponovali smernicu 2001/24/ES o reorganizácii a
likvidácii úverových inštitúcií do
vnútroštátnych právnych predpisov.</p>
<p>Smernica stanovuje, že v prípade bankrotu úverovej
inštitúcie s pobočkami v rozličných členských
štátoch proces likvidácie podlieha jedinému konkurznému
konaniu, ktoré sa začne v členskom štáte, kde má
príslušná úverová inštitúcia
registrované sídlo (nazývanom aj domovský štát), a
ktoré sa riadi podľa jediného zákona o konkurze,
platného v príslušnom domovskom štáte.  Pokiaľ sa
táto smernica nebude v plnej miere implementovať vo všetkých
členských štátoch, existuje riziko konfliktu súdnych
právomocí a nie je zabezpečené rovnaké
zaobchádzanie s veriteľmi v jednotlivých členských
štátoch. </p>
<p><b>Činnosť inštitúcií elektronických
peňazí: Estónsko</b></p>
<p>Komisia zaslala Estónskej republike odôvodnené stanovisko za
to, že netransponovala smernicu 2000/46/ES o začatí a
vykonávaní činností a dohľade nad obozretným
podnikaním inštitúcií elektronického
peňažníctva.  Táto smernica koordinuje podmienky
činnosti inštitúcií elektronického
peňažníctva a stanovuje osobitný obozretný režim
dohľadu, zameraný na zabezpečenie ich finančnej
bezúhonnosti a spoľahlivého fungovania. Určuje tak
rovnaké podmienky pre spoločnosti pôsobiace v tejto oblasti na
prospech držiteľov elektronických peňazí vydaných
v celej EÚ.</p>
<p><b>Účtovné pravidlá: Grécko, Belgicko,
Španielsko, Taliansko, Holandsko, Spojené kráľovstvo a
Luxembursko</b></p>
<p>Komisia sa rozhodla zaslať odôvodnené stanovisko Grécku,
Belgicku, Španielsku, Taliansku, Holandsku, Spojenému
kráľovstvu a Luxembursku a požiadala ich, aby  transponovali
smernicu 2003/51/ES do vnútroštátnych právnych predpisov.
Tieto členské štáty neodpovedali alebo neposkytli
uspokojujúcu odpoveď na oficiálne písomné upozornenie,
ktoré im bolo zaslané v marci 2005.</p>
<p>Smernicou Európskeho parlamentu a Rady 2003/51/ES z 18. 6. 2003 sa menia
a dopĺňajú smernice 78/660/EHS, 83/349/EHS, 86/635/EHS a
91/674/EHS o ročnej a konsolidovanej účtovnej závierke
niektorých typov spoločností, bánk a iných
finančných inštitúcií a poisťovní. Tieto
smernice definujú, ktoré typy spoločností musia
predkladať účtovné závierky, určujú, ako sa
majú vykazovať zisky a straty a súvaha, a stanovujú,
aké zásady oceňovania sa majú uplatňovať.   
Smernice stanovujú aj požiadavky na zverejnenie
účtovných závierok.</p>
<p>Nariadenie o medzinárodných účtovných
štandardoch (IAS), prijaté v júni 2002, vyžaduje od
všetkých spoločností ES, ktoré sú
kótované na regulovanom trhu – napr. burza cenných papierov
-, aby od roku 2005 používali IAS, a povoľuje členským
štátom, aby túto požiadavku rozšírili na
všetky spoločnosti.     Tam, kde sa IAS neuplatňujú, 4. a 7.
smernica o obchodnom práve (78/660/EHS a 83/349/EHS), známe aj ako
smernice o účtovníctve, budú naďalej základom
účtovných požiadaviek EÚ, a preto sa môžu aj
ďalej uplatňovať až na 5 miliónov spoločností
v Európe.  Tieto smernice bolo treba modernizovať.</p>
<p>Smernica 2003/51/ES uviedla účtovné požiadavky EÚ do
súladu s modernou účtovnou teóriou a praxou. 
Umožňuje členským štátom, ktoré
neuplatňujú IAS na všetky spoločnosti,
priblížiť sa podobnému, vysoko kvalitnému
finančnému výkazníctvu. Tým sa odstránil
akýkoľvek nesúlad s medzinárodnými
účtovnými štandardmi (IAS).</p>
<p><b>Smernica o reorganizácii a likvidácii poisťovní:
Česká republika</b></p>
<p>Európska komisia sa rozhodla zaslať Českej republike
odôvodnené stanovisko za neoznámenie
vnútroštátnych opatrení o transpozícii smernice
2001/17/ES o reorganizácii a likvidácii poisťovní
(ďalej len „smernica o likvidácii“) do
vnútroštátnych právnych predpisov. Podľa
ustanovení tejto smernice v prípade bankrotu poisťovne s
pobočkami v iných členských štátoch musí
byť proces likvidácie predmetom jediného konkurzného
konania, ktoré sa začne v tom členskom štáte, kde
má poisťovňa registrované sídlo. Smernica má v
takýchto prípadoch zabezpečiť ochranu poistencov.
Česká republika mala implementovať túto smernicu do dňa
pristúpenia, t. j. do 1. mája 2004. </p>
<p><b>Prepracovaná smernica o životnom poistení: Spojené
kráľovstvo</b></p>
<p>Spojenému kráľovstvu bolo zaslané odôvodnené
stanovisko za neoznámenie opatrení na transpozíciu
ustanovení uvedených v článku 69 ods. 1 prepracovanej
smernice o životnom poistení č. 2002/83/ES do
vnútroštátnych právnych predpisov, pokiaľ ide o
územie Gibraltáru.  Článok 69 ods. 1 mal byť
transponovaný do vnútroštátnych právnych predpisov do
15. júna 2004. Legislatívne opatrenia na transpozíciu
príslušných ustanovení v Spojenom kráľovstve
Veľkej Británie a Severného Írska boli Komisii
oznámené vo februári 2005. Spojené kráľovstvo
uznalo, že toto ustanovenie treba implementovať aj v Gibraltári,
a uviedlo, že tento legislatívny proces pokračuje. Komisii
však doteraz neboli oznámené nijaké vykonávacie
právne predpisy týkajúce sa Gibraltáru.</p>
<p><b>Poštové služby: Estónsko</b></p>
<p>Komisia prijala odôvodnené stanovisko určené
estónskym vnútroštátnym orgánom v dôsledku
nesplnenia povinnosti včas transponovať do
vnútroštátnych právnych predpisov smernicu 2002/39/ES o
ďalšom otvorení hospodárskej súťaže
poštových služieb Spoločenstva . Aj keď Komisia
uznáva, že estónske úrady podnikajú kroky na prijatie
vhodných vnútroštátnych opatrení na transpozíciu
tejto smernice, vyjadruje poľutovanie nad oneskorením pri
zavádzaní vnútroštátnych právnych predpisov,
keďže reforma odvetvia poštových služieb je jedným
z kľúčových prvkov Lisabonskej stratégie. </p>
<p>Smernica 98/84/ES o právnej ochrane služieb založených na
podmienenom prístupe a služieb pozostávajúcich z
podmieneného prístupu: Lotyšská republika a Slovenská
republika</p>
<p>Komisia sa rozhodla zaslať Lotyšskej republike a Slovenskej
republike odôvodnené stanoviská za neoznámenie opatrení
na transpozíciu smernice 98/84/ES o „podmienenom prístupe“
do vnútroštátnych právnych predpisov.  Tieto dva
členské štáty mali tieto opatrenia oznámiť do 1.
mája 2004, t. j. do dňa svojho pristúpenia k Európskej
únii.</p>
<p>Tieto dva štáty majú teraz dva mesiace na to, aby splnili
uvedené požiadavky. Ak Komisia v tejto lehote nedostane
uspokojujúcu odpoveď, môže predložiť túto
záležitosť Súdnemu dvoru. </p>
<p>Najnovšie informácie o uplatňovaní postupov voči
členským štátom pri porušovaní právnych
predpisov sú dostupné na adrese: </p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a>
</p>

