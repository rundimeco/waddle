					<p align="right"><b>IP/07/1389</b></p>
<p align="right">Bruxelles, 25 septembrie 2007</p>
<h1>
<a name="Heading4"></a><b>Mobilitatea urbană:</b><b>
împreună pentru oraşe mai verzi</b></h1>
<h2>
<a name="Heading7"></a><b><i>„Către o nouă cultură a
mobilităţii urbane” este titlul cărţii verzi pe care
Comisia a adoptat-o astăzi, lansând o dezbatere pe marginea
principalelor aspecte legate de mobilitatea urbană:</i></b><b><i>
oraşe mai verzi, cu un trafic fluid, mobilitate urbană mai
inteligentă şi un transport accesibil şi sigur pentru toţi
cetăţenii europeni. Cu această carte verde, Comisia doreşte
să identifice, în colaborare cu toate părţile interesate,
obstacolele care ar putea sta în calea succesului mobilităţii
urbane şi modalităţile de îndepărtare a
acestora.</i></b></h2>
<p>„În pofida diferenţelor dintre ele, oraşele europene se
confruntă cu probleme similare: aglomeraţia, schimbările
climatice, poluarea, nivelul scăzut de securitate. Cartea verde
îşi propune să atragă atenţia europenilor asupra
dimensiunii urbane a politicii transporturilor şi să îndrepte
lumina reflectoarelor asupra politicilor inovatoare pe care le pun în
aplicare oraşele deschizătoare de drumuri în acest sens", a
afirmat vice-preşedintele Jaques Barrot, Comisarul pentru transporturi.
„Obiectivul meu este acela de a afla ce poate face Europa pentru a
sprijini aceste politici." </p>
<p>Cartea verde prezintă o serie de posibile obiective politice pe tema
mobilităţii urbane şi include douăzeci şi cinci de
întrebări deschise pe marginea acestor opţiuni. 
Întrebările abordează, de exemplu, modalităţile de
îmbunătăţire a transportului în comun, de intensificare
a utilizării tehnologiilor ecologice şi cu consum scăzut de
energie, de promovare a mersului pe jos şi pe biciclete şi de
protejare a drepturilor călătorilor care folosesc transportul public.
Alte întrebări analizează ideea unui program de
„etichetare” pentru oraşele care îşi asumă rolul
de deschizătoare de drumuri, elaborarea unor linii directoare pentru zonele
verzi cu măsuri restrictive şi promovarea introducerii unui sistem de
taxare a utilizatorilor carosabilelor urbane. </p>
<p>Cartea verde stabileşte o agendă europeană pentru mobilitatea
urbană, respectând în acelaşi timp
responsabilităţile autorităţilor locale, regionale şi
naţionale din acest domeniu. Comisia doreşte să lanseze o
dezbatere pe marginea modalităţilor optime în care poate permite
dezvoltarea unei noi culturi a mobilităţii urbane în Europa.</p>
<p>Pentru a veni în sprijinul cărţii verzi, Comisia
Europeană a organizat o consultare intensă cu părţile
interesate în primele şase luni ale anului 2007. Printre
modalităţile acestei consultări s-au numărat două
conferinţe între părţile interesate, patru ateliere tehnice
şi o consultare pe internet. „Contribuţiile utile care au ajuns
la noi ne ajută să înţelegem mai bine realitatea
oraşelor din Europa şi aşteptările pe care le au
cetăţenii şi factorii interesaţi. În opinia mea,
prezentăm acum un document bine echilibrat", a arătat Comisarul
Barrot.</p>
<p>Cartea verde marchează debutul unei noi etape de consultare şi
urmează să fie dezbătută de către instituţiile
europene. Cetăţenii şi factorii interesaţi sunt
invitaţi să comunice Comisiei opiniile pe marginea acestui subiect
până la 15 martie 2008. La începutul toamnei 2008, va urma un
plan de acţiune privind mobilitatea urbană. Pentru fiecare
măsură propusă pe care o va include, acest plan de acţiune
va indica un termen-limită pentru punerea efectivă în aplicare a
acesteia şi va identifica responsabilităţile diferiţilor
actori, acordând în acelaşi timp respectul cuvenit principiului
subsidiarităţii.</p>
<p>Publicarea cărţii verzi de faţă a fost anunţată
în cadrul revizuirii intermediare a Cărţii albe privind
transporturile. Ea se numără printre cele douăzeci şi una de
priorităţi strategice ale Comisiei pentru anul 2007.<br>Mai multe
informaţii despre cartea verde şi procesul de consultare sunt
disponibile la adresa:<br><a
href="http://ec.europa.eu/transport/clean/green_paper_urban_transport/index_en.htm">http://ec.europa.eu/transport/clean/green_paper_urban_transport/index_en.htm</a>
</p>
<p><a
href="http://europa.eu/rapid/pressReleasesAction.do?reference=MEMO/07/379&format=HTML&aged=0&language=EN&guiLanguage=en">Memo/07/379</a>
</p>

