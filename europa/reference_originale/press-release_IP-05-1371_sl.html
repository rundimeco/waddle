					<p align="right"><b>IP/05/1371</b></p>
<p align="right">Brussels, 4 November 2005</p>
<h1>
<a name="Heading4"></a><b>Na podlagi poročila Komisije, morajo
nove države članice pospešiti praktične priprave za
uspešen prevzem evra</b></h1>
<p><b><i>Manj kot leto dni pred možno odločitvijo za sprejem nekaterih
novih članic Evropske unije v evroobmočje so praktične priprave
za uvedbo enotne valute v Estoniji, Litvi, Sloveniji in Slovaški na dobri
poti. Vendar je treba pospešiti ritem posebej v tistih državah, ki
evro želijo prevzeti v letu 2007. Treba je tudi primerno obravnavati
bojazen potrošnikov, da bodo nekateri sektorji izkoristili priložnost
za neupravičen dvig cen. To so glavne ugotovitve drugega poročila
Komisije o praktičnih pripravah za prevzem evra v novih državah
članicah. To poročilo ne posega v prihodnjo odločitev o tem, ali
bo katera od 10 novih držav članic izpolnjevala Maastrichtske
konvergenčne kriterije za uvedbo evra, kar bo vprašanje ločenega
poročila naslednje leto. </i></b></p>
<p>„Primerna in pravočasna priprava ter informiranje sta nujna, da se
javnosti omogoči popolno zaupanje pri prehodu na evro. Vlade in politike na
vseh straneh močno pozivam, da razložijo ugodnosti evra in potrebne
ukrepe za pripravo njihovih gospodarstev za prevzem,“ je izjavil komisar
za ekonomske in denarne zadeve Joaquin Almunia.</p>
<p>Drugo poročilo o praktičnih pripravah za prihodnjo širitev
evroobmočja, ki ga je danes sprejela Komisija, kaže, da so štiri
od 10 držav, ki so se EU pridružile maja 2004, sprejele celovite
načrte za pripravo prehoda na evro. Te države so Estonija, Litva,
Slovenija in Slovaška. Taki načrti predvsem zajemajo zamenjavo
„gotovine“, npr. ali naj se evrobankovci in -kovanci uvedejo na isti
dan, kot sprejem evra (tako imenovani „big-bang
pristop“<sup><b><a name="fnB1" href="#fn1">[1]</a></b></sup>), obdobje
dvojnega obtoka valut (med katerim sta tako evro kot nacionalna valuta zakoniti
plačilni sredstvi), varstvo potrošnikov (dvojno označevanje cen
in zneskov, spremljanje cen, ...), izbor motivov za nacionalne strani
evrokovancev in pravočasna dobava potrebnih količin evrobankovcev in
–kovancev itd.. </p>
<p>Ocena stanja praktičnih priprav se razlikuje od presoje, ali država
izpolnjuje „maastrichtske konvergenčne
kriterije,<sup><b><a name="fnB2" href="#fn2">[2]</a></b></sup> določene v
Pogodbi EU. Slednjo bo zajemalo konvergenčno poročilo, ki ga bo
Komisija izdala v letu 2006. </p>
<p>Estonija, Litva in Slovenija si prizadevajo, da bi evro prevzele 1. januarja
2007, Ciper, Latvija in Malta pa leto kasneje, 1. januarja 2008. Slovaška
načrtuje prevzem 1. januarja 2009, Češka in Madžarska pa
leta 2010. Poljska še ni določila datuma.</p>
<p>Čeprav so nekatere države bolj napredovale od drugih, na
splošno velja, da je treba praktične priprave še pospešiti.
To se zlasti nanaša na Estonijo in Litvo. Priprave na Cipru, Malti in v
Latviji so komaj na začetni stopnji.</p>
<p><b>Državljani morajo biti bolje obveščeni</b></p>
<p>Medtem ko se pri pripravah lahko izkoristijo izkušnje 11 držav EU,
ki so leta 1999<sup><b><a name="fnB3" href="#fn3">[3]</a></b></sup> prvič
uvedle evro (bankovce in kovance leta 2002), se ne sme podcenjevati vrste nalog,
ki jih je treba izpolniti, in pomena priprave vseh uporabnikov, zlasti
državljanov.</p>
<p>Velika večina priznava ugodnosti evra, na primer pri ukinitvi
menjalniških provizij (74 %), zmožnosti primerjanja cen znotraj
evroobmočja (70 %) ali na potovanjih (92 %). Vendar pa se po
septembrskih raziskavah Eurobarometra tri četrtine vprašanih boji
pretiranih cen v obdobju prehoda. </p>
<p>To široko odraža dolgotrajno zaskrbljenost celo v nekaterih
državah v evroobmočju. Obdobje nizke inflacije in nizkih obrestnih mer
brez primere, ki je sledilo uvedbi evra jasno kaže, da so cene ostale
stabilne. Vendar morajo javni organi te strahove jemati resno in odgovorno
načrtovati primerna obdobja dvojnega označevanja cen pred in po uvedbi
evra; zagotavljati spremljanje cen in redno poročati javnosti o njihovem
razvoju (kot je predvideno v estonskem in slovaškem načrtu); in
spodbujati trgovce na drobno, da si prizadevajo za pravično postavljanje
cen, na primer z nalepkami „poštene cene“ na oknih. </p>
<p><b>Kako dobro je vaša država pripravljena?</b></p>
<p>Estonija, Litva, Slovenija in Slovaška so najbolj napredovale od
sprejema svojih nacionalnih načrtov za prehod v tem letu. </p>
<p>Analiza načrtov je pokazala, da so primerno upoštevale zahteve
predhodne in nadaljnje preskrbe (načrtovanje bank in trgovcev na drobno za
zagotovitev gotovine pred dnevom uvedbe evra ali načrtovanje
potrošnikov, da si priskrbijo komplete evrokovancev). Zgleda, da je bilo
najmanj pozornosti namenjene menjavi upravnih, finančnih, proračunskih
in računovodskih sistemov v javnem in zasebnem sektorju, kar predstavlja
najdražji (menjava sistemov IT) in najbolj dolgotrajen del prehoda. </p>
<p>Nujnost priprav je še toliko bolj pomembna, ker nove države, ki
bodo uvedle evro, na splošno dajejo prednost t.i. »big bang«
pristopu. Estonija, Litva in Slovenija so že zaključile postopek
izbire nacionalnih strani evrokovancev.  Vseeno pa je ostalo še precej
praktičnih priprav, ki morajo biti izpeljane prej kot leto dni preden te
države lahko dobijo »zeleno luč« za uvedbo evra, če
izpolnjujejo potrebne pogoje.</p>
<p>Celotno poročilo, vključno z listo potrebnih nalog za uspešen
prehod na evro, je na voljo na :<br><a
href="http://ec.europa.eu/economy_finance/publications/eurorelated_en.htm">http://ec.europa.eu/economy_finance/publications/eurorelated_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Sedanje članice
euroobmočja so evrokovance in –bankovce uvedle po 3-letnem prehodnem
obdobju, ki je sledilo sprejemu knjižne enotne valute (1 leto za
Grčijo). </p>
<p><sup><b><a name="fn2" href="#fnB2">[2]</a></b></sup> Vzdržnost javnih
financ, stabilnost cen, stabilnost deviznih tečajev v najmanj 2-letnem
obdobju, raven dolgoročnih obrestnih mer </p>
<p><sup><b><a name="fn3" href="#fnB3">[3]</a></b></sup> 	Leta 2001 se je
pridružila še Grčija.</p>


