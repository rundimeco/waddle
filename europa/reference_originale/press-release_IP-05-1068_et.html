					<p align="right"><b>IP/05/1068</b></p>
<p align="right">Brüssel, 25.august 2005</p>
<h1>
<a name="Heading4"></a><b>Lindude gripp: komisjon palub
liikmesriikidel seiret tõhustada</b></h1>
<p><b><i>Euroopa Komisjon kutsus täna Brüsselis kokku Euroopa Liidu
liikmesriikide veterinaarekspertide koosoleku, et arutada lindude gripi olukorda
Aasias ja Venemaal (Siberis) ning seda, milliseid meetmeid tuleks võtta
järelevalve tõhustamiseks, et haigus ei leviks Euroopa Liitu. Komisjon
on palunud liikmesriikidel tõhustada seiret ning eraldab selleks rahalisi
vahendeid. Koosolekul lepiti kokku mitmed meetmed, muu hulgas
situatsiooniplaanide läbivaatamine ja tõhustatud järelevalve, et
tagada kehtivate meetmete (nt impordikeeldude) täielik jõustamine.
Kodulindude välitingimustes pidamise üldist keeldu ei peetud aga
proportsionaalseks hetkel valitseva ohuga haiguse levikuks rändlindude
kaudu.</i></b></p>
<p>Komisjoni tervishoiu ja tarbijakaitse volinik Markos Kyprianou sõnas:
<i>„Loomulikult tahame teha kõik selleks, et hoida ära selle
laastava epideemia levimine Euroopa Liitu. Jätkame olukorra hoolikat
jälgimist, et tagada ohu vähendamiseks kõige sobivamate meetmete
rakendamine." </i></p>
<p>Eksperdid arutasid lindude gripi hetkeolukorda Aasias, sealhulgas Venemaal
(Siberis), ning leidsid üksmeelselt, et olukord on muret tekitav. Samas ei
ole piisavalt teavet, et teha kindlaks, mil määral võisid haiguse
levikut põhjustada rändlinnud. Arutati põhjalikult
võimalust, et haigus võiks rändlindude kaudu levida ka Euroopa
Liitu. Võttes arvesse olemasolevat teavet nende linnuliikide
rännuteede kohta, kes võivad haigust levitada, leidsid eksperdid, et
sõltuvalt ELi piirkonnast on vahetu ohu tase hetkel tõenäoliselt
madal või väga madal. Siiski lepiti ohu vähendamiseks kokku rida
meetmeid, mida on kirjeldatud allpool. </p>
<p>EL alustas kodu- ja metslindude intensiivset järelevalvet juba 2003.
aastal. Ekspertide rühm vaatas läbi järelevalvemeetmed, mis
tookord liikmesriikides kehtestati ja mida on seejärel igal aastal
kohandatud. Eksperdid soovitasid kõikidel liikmesriikidel vaadata kiiresti
üle oma 2005/2006. aastaks kavandatud situatsiooniplaanid ja neid
intensiivistada, suurendades rändlindudest veelindudelt võetavate
proovide arvu nende rännuteede ligiduses, kus haigus võib levida.
Liikmesriikide koostööd tuleks parandada ja seda peaks
kooskõlastama komisjon. </p>
<p>Septembri algusse on kavandatud veel üks ekspertide koosolek, kus
komisjon kooskõlastab tõhustatud järelevalvet, milleks on
eraldatud ühenduse rahalisi vahendeid.</p>
<p>Kõikides liikmesriikides kohaldatakse ELi õigusaktidega
nõutavaid meetmeid, et tagada, et kui lindude grippi esineb, avastatakse ja
likvideeritakse see linnukarjades kiirelt. Haiguspuhangute ulatuse piiramiseks
on oluline need vara avastada ja kiirelt tegutseda. Ekspertide rühm
tunnustas teatavate liikmesriikide kodulinnulihasektoris võetud või
kavandatud meetmeid seoses haiguspuhanguga Venemaal, kuid leidis, et kodulindude
välitingimustes pidamise üldine keeld ei ole käesoleval hetkel
proportsionaalne meede. </p>
<p>Põllumajandusettevõtte tasandil rakendatud bio-ohutusmeetmed (nt
ettevõtete vahel liikuvate sõidukite desinfitseerimine) tuleks siiski
kõikides liikmesriikides läbi vaadata ja neid vajaduse korral
tõhustada, lähtudes iga juhtumi riskianalüüsist.
Analüüsi puhul tuleks arvesse võtta veelindude rännuteid
ning olukordi, kus metslinnud võivad lähedalt kokku puutuda
kodulindudega (nt tiikide ääres). Ohuolukordades võiks kaaluda
vaktsineerimist.</p>
<p>Samuti soovitas ekspertide rühm liikmesriikidel kehtestada
täiendavad <u>teadlikkuse tõstmise kavad</u>, mille abil ergutatakse
põllumajandustootjaid tõhustama bio-ohutusmeetmeid, vaadata läbi
lindude gripi suhtes ELi õigusaktide kohaselt juba kehtestatud
<u>situatsiooniplaanid</u> ja neid ajakohastada ning tagada <u>ELi
välispiiridel kehtivate meetmete ja kontrollide</u> täielik
kohaldamine nii kaubanduslike saadetiste kui isiklikuks otstarbeks
ettenähtud impordi suhtes, eriti lemmiklindude puhul. Situatsiooniplaanide
läbivaatamisel tuleks hoolikalt kaaluda vajadust tagada
kodulinnukasvatajate piisav kaitse nakkusohu eest. Lisaks eespool nimetatud
meetmetele tuleks tarbijatele anda nõuetekohast ja usaldusväärset
teavet, et vältida tarbijate usalduse kaotamist.</p>

