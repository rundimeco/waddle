					<p align="right"><b>IP/05/1470</b></p>
<p align="right">Briselē, 2005. gada 24. novembrī</p>
<h1>
<a name="Heading4"></a><b>Baltijas zivju nozvejas kvotas
2006. gadā – Komisija ierosina padarīt mencu zvejas
iespējas atkarīgas no zvejas intensitātes
samazināšanas, lai atjaunotu apdraudētos zivju
krājumus</b></h1>
<p><b><i>Eiropas Komisija šodien izteica priekšlikumu par
konkrētu zivju sugu zvejas iespējām un ar to saistītiem
nosacījumiem Baltijas jūrā 2006. gadā (skatīt
tabulu). Ja stāvoklis lielākai daļai Baltijas zivju sugu ir
samērā labs, ļaujot piedāvāt stabilas un pat
palielinātas nozvejas iespējas, mencu krājumi joprojām rada
bažas. Tāpēc mērķis ir atjaunot šos mencu
krājumus un aizsargāt labā bioloģiskā
stāvoklī esošos, tajā pašā laikā pēc
iespējas gādājot, lai iesaistītās zvejas flotes
turpinātu savas saimnieciskās darbības. Attiecībā uz
mencu krājumiem, Komisija ierosina palielināt to zvejas iespējas,
taču uzskatot to tikai par soli pretī ilgtermiņa krājumu
atjaunošanas plānam, par kuru Komisija drīzumā iesniegs
priekšlikumu. Tādējādi nāksies veikt paralēlus
pasākumus, lai līdz 2006. gadam samazinātu nozvejas
intensitāti par 10 %, tajā pašā laikā papildus
nosakot pagaidu liegumus.</i></b></p>
<p>Komentējot šo priekšlikumu, Zivsaimniecības un jūras
lietu komisārs Džo Borgs izteicās: „Mūsu kopīgais
mērķis ir nodrošināt Baltijas mencu krājumu
atjaunošanu, tajā pašā laikā iespēju
robežās samazinot ekonomiskās grūtības
attiecīgajām zvejas flotēm. Lai šī
pakāpeniskā pieeja gūtu panākumus, zvejniecībai un
zvejas intensitātes samazināšanai ir jānotiek
vienlaicīgi.”</p>
<p>Nozvejas iespējas citām zivju sugām vairāk vai mazāk
paliks nemainīgas, izņemot palielinājumu siļķu un
samazinājumu brētliņu nozvejai. Tradicionāli
kopējā pieļaujamā nozveja (TAC) un nozvejas kvotas tiek
ieviestas ar vienu Padomes regulu. Tomēr šogad, atbalstot Komisijas
apņēmību vienkāršot un precizēt savas
procedūras, nozvejas iespējas tiks noteiktas ar divām
atsevišķām regulām, no kurām viena, proti,
šī, attieksies uz Baltijas jūru, bet otra, kas drīzumā
tiks iesniegta, būs attiecināma uz visām citām
teritorijām. Abus priekšlikumus apspriedīs decembra Padomes
sanāksmē.</p>
<p>Komisija gatavo Baltijas mencu krājumu ilgtermiņa atjaunošanas
plānu, kuru tā gatavojas iesniegt Padomei decembrī. Plāns
netiks piemērots pirms 2007. gada janvāra. Lai radītu
zvejniecības nozarē ekonomisko stabilitāti, nosakot nozvejas
iespējas 2006. gadam, Komisija ir izvēlējusies tādu
kopējo pieļaujamo nozveju, kas ir tuva pašreizējai nozvejai.
Tajā pašā laikā un kā nosacījumu kopējai
pieļaujamai nozvejai, kas pārsniedz zinātniski atzītos
ieteikumus, Komisija mēģina nekavējoties ieviest zvejas
intensitātes ierobežošanas shēmu. Šī shēma
līdzināsies tai, kas veidos stūrakmeni topošajam
atjaunošanas plānam un to varēs turpmāk pagarināt,
līdz kamēr zvejas izraisītā mirstība sasniegs
ilgtermiņā uzturamu līmeni.</p>
<p>Intensitātes ierobežojumi notiks divos dažādos veidos:
Starptautiskās Baltijas jūras Zvejniecības komisijas
<i>(IBSFC)</i> saskaņoti slēgti laikposmi divu mēnešu
garumā Baltijas jūras rietumdaļā un trīs
mēnešus – tās austrumos, gan arī zvejas vietu papildu
slēgšana par 10 % no atlikušajām gada dienām,
pārsniedzot I<i>BSFC</i> nolīgumā noteikto līmeni. Otro
ierobežojumu var ieviest dažādi. Lai zvejas vietu
slēgšana būtu efektīva, tai jāaptver visas
darbības, kas saistītas ar mencu zveju. Priekšlikumā
iekļauti papildu kontroles pasākumi, kas būs
izšķiroši tā panākumu
nodrošināšanai.</p>
<p>Komisijas priekšlikumā ņemtas vērā
jaunākās zinātniskās atziņas, pie kurām
nonākusi neatkarīgā Starptautiskā Jūras
pētniecības padome <i>(ICES)</i> un Komisijas Zivsaimniecības
zinātnes, tehnikas un ekonomikas komiteja <i>(STECF)</i>, kā arī
ieinteresēto personu norādījumi. Saskaņā ar <i>ICES</i>
atziņām, mencu krājumi gan Baltijas jūras austrumos, gan
arī rietumos neatbilst drošai bioloģiskai
robežvērtībai. Jo īpaši austrumu puses krājumi ir
tuvi viszemākajam līmenim vēsturē un zvejas
izraisītā mirstība ir daudz augstāka par noturību
nodrošinošu līmeni ilgākā laika posmā. </p>
<p>Priekšlikums arī atspoguļo ar Krieviju panākto
vienošanos pagājušajā septembrī notikušajā
Starptautiskās Baltijas jūras Zvejniecības komisijas
sanāksmē. Pēc paplašināšanās
pagājušā gada maijā <i>IBSFC</i> praktiski
pārvērtās par divu pušu – Eiropas Savienības un
Krievijas – organizāciju. Tāpēc ES izstājas no
<i>IBSFC</i> no 2005. gada beigām.</p>
<p>Pielikumi: tabula, grafiki un kartes par diviem mencu krājumiem Baltijas
jūrā.<br>[Graphic in PDF & Word format]<br><br>[Graphic in PDF & Word
format]<br><br>[Graphic in PDF & Word format]<br><br>[Graphic in PDF & Word
format]</p>
<p></p>

