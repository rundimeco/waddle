					<p align="right"><b>IP/04/778</b></p>
<p align="right">V Bruseli 23. júna 2004</p>
<h1>
<a name="Heading4"></a><b>Komisia</b><b> schvaľuje
hospodárske a sociálne rozvojové programy pre nové
členské štáty</b></h1>
<p><b><i> Európska komisia dnes po menej ako dvoch mesiacoch od
rozšírenia schválila pre každý z nových
členských štátov hospodárske a sociálne
rozvojové programy v rámci štrukturálnych fondov. Nové
rozvojové programy, vrátane prídelu z kohézneho fondu
predstavujú príspevok Únie vo výške viac ako 24
miliárd EUR v rozmedzí rokov 2004 až 2006. Pri slávnostnej
príležitosti tejto významnej udalosti podpísali
komisári zodpovední za štrukturálne fondy Jacques Barrot,
Franz Fischler a Stavros Dimas spolu s komisármi Pétrom Balázsom
a Sandrou Kalniete rozhodnutia so stálymi zástupcami Českej
republiky, Cypru, Estónska, Litvy, Lotyšska, Maďarska, Malty,
Poľska, Slovenska a Slovinska.</i></b></p>
<p>Jacques Barrot, komisár zodpovedný za regionálnu politiku
prehlásil,<i> „Toto je historický deň pre obyvateľov
ako aj pre regióny nových členských štátov.
Vstupom do Únie vstupujú tiež do spoločenstva založenom
na princípe solidarity. Nové programy predstavujú
skutočný odraz tohoto princípu tým, že
pomáhajú financovať investície a vytvárať
nové pracovné príležitosti. Týmto spôsobom
napomôžu vyrovnať značné rozdiely v
rozšírenej Európskej únii a prispejú tak k
integrácii a teritoriálnej súdržnosti.”</i></p>
<p>Komisár Balázs ocenil, že nové členské
štáty začali na začiatku roku 2004 predkladať
výzvy na podávanie návrhov na projekty a privítal tiež
skutočnosť, že objem a kvalita predložených projektov
je povzbudzujúca. Zdôraznil, že<i> „štrukturálne
fondy predstavujú hlavný potenciál podpory rastu a
súdržnosti. Tretia kohézna správa už potvrdila</i>,
že táto politika bola doposiaľ v EÚ veľmi
úspešná. Jej pokračovanie prepojené s
význačne vyšším potenciálom rastu nových
členských štátov by sa preto malo stať hlavným
motorom pre rozvoj v rozšírenej EÚ”.</p>
<p>Oficiálne prijatie nových programov je výsledkom dohody o ich
obsahu dosiahnutej koncom roku 2003. Dnešná udalosť predstavuje
ich formálne schválenie po pristúpení desiatich nových
členských štátov 1. mája 2004. Programy upravené
podľa špecifických okolností a priorít
každého členského štátu budú podporovať
projekty pre hospodársky a sociálny rozvoj. Zvláštny
dôraz sa kladie na posilnenie administratívnej kapacity na
realizáciu projektov.       </p>
<p>Pre viac informácií, pozri <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

