					<p align="right"><b>IP/05/1171</b></p>
<p align="right">V Bruselu dne 21. září 2005</p>
<h1>
<a name="Heading4"></a><b>Evropská komise představuje
plány budoucího programu výzkumu</b></h1>
<p><b><i>Evropská komise dnes představila podrobnosti svého
návrhu nového programu na financování výzkumu a
vývoje mezi lety 2007 a 2013. Specifické programy navržené
Komisí naplňují obecnou koncepci známou jako sedmý
rámcový program, který Komise navrhla v dubnu 2005 a
který je tvořen čtyřmi hlavními prvky: spolupráce,
myšlenky, lidé a kapacity. Tyto specifické programy budou
projednány v Evropském parlamentu, a poté o nich rozhodne
Rada. </i></b></p>
<p><i>„Evropa potřebuje kvalitní rámec výzkumu pro
období po roce 2007,“</i> uvedl Janez Potočnik, evropský
komisař pro vědu a výzkum.<i> „Náš návrh
má přinést to, co Evropa do budoucna potřebuje. Nyní je
důležité vyčlenit dostatek finančních
prostředků, aby tento projekt mohl dosáhnout svého
cíle, totiž větší konkurenceschopnosti Evropy
a lepší kvality života jejích občanů. Komise
podnikne všechny možné kroky, aby zajistila připravenost
k provedení programů, jakmile bude legislativní proces
završen.“</i></p>
<p>Čtyřmi hlavními specifickými programy, které byly
dnes předloženy, jsou:</p>
<p><b><u>Spolupráce:</u></b> program Spolupráce je navržen tak,
aby získal vedoucí pozici v klíčových
vědeckých a technických oblastech, a to prostřednictvím
podpory spolupráce mezi vysokými školami, průmyslem,
výzkumnými středisky a orgány veřejné správy
v Evropské unii i ve zbytku světa. Devět navrhovaných
témat<sup><b><a name="fnB1" href="#fn1">[1]</a></b></sup>
odpovídá hlavním oblastem pokroku znalostí a techniky, kde
musí být podporován výzkum na špičkové
úrovni, aby byly řešeny sociální,
hospodářské, ekologické a průmyslové
úkoly, kterým Evropa čelí. </p>
<p><b><u>Myšlenky:</u></b> v rámci programu Myšlenky bude
zřízena Evropská rada pro výzkum, která bude
celoevropským mechanismem pro podporu skutečně
tvůrčích vědců, inženýrů a
akademických pracovníků. Jejich zvídavost a hlad po
znalostech nejspíše přinese nepředvídatelné a
velkolepé objevy, které mohou změnit způsob lidského
chápání a otevřít nové vyhlídky na
technický pokrok a řešení
přetrvávajících sociálních a ekologických
problémů. </p>
<p><b><u>Lidé:</u></b> program Lidé se zaměřuje na
kvantitativní i kvalitativní posilování lidských
zdrojů v oblasti vědy a výzkumu v Evropě. Program
bude podněcovat zájem o nastoupení a rozvoj kariéry ve
výzkumu, podporovat výzkumné pracovníky, aby zůstali v
Evropě, a přitahovat do Evropy „nejlepší mozky“.
</p>
<p><b><u>Kapacity:</u></b> specifický program Kapacity zvýší
výzkumné a inovační kapacity v celé Evropě.
Patří sem například nová výzkumná
infrastruktura, podpora malých a středních podniků,
vytváření „regionů znalostí“,
uvolňování výzkumného potenciálu
v „konvergenčních“ a
nejvzdálenějších regionech a zlepšování
postavení vědy ve společnosti.</p>
<p>Komise rovněž přijala program vytyčující
budoucí směřování svých interních
výzkumných zařízení, které tvoří
generální ředitelství <b><u>Společné
výzkumné středisko</u></b> (SVS). Tento program posílí
schopnost SVS poskytovat kvalitní vědeckou a technickou podporu
útvarům Komise a členským státům, aby mohly
vhodně reagovat na nové úkoly spojené s krizemi,
mimořádnými situacemi a hlavními oblastmi vývoje
politik.</p>
<p>Ještě tento rok předloží Evropská komise
návrh týkající se pravidel pro účast na
jednotlivých specifických programech. Tyto návrhy budou
významné z hlediska úsilí Komise o
zjednodušování, díky němuž by měl být
program pro uživatele přístupnější a
jasnější. Dnešní návrh se již tímto
směrem vydává, neboť má jednoduchou a jasnou
strukturu a obsahuje méně druhů nástrojů
financování.<br>Odkaz na internetovou stránku
generálního ředitelství pro výzkum:<br><a
href="http://ec.europa.eu/research/">http://ec.europa.eu/research/</a><br><a
href="http://ec.europa.eu/research/future/index_en.cfm">http://ec.europa.eu/research/future/index_en.cfm</a></p>
<p><a name="_Hlt114913528"></a><a name="_Hlt114913529"></a>Odkaz na internetovou
stránku generálního ředitelství Společné
výzkumné středisko:<br><a
href="http://www.jrc.ec.europa.eu">http://www.jrc.ec.europa.eu</a></p>
<p>+ <a
href="/rapid/pressReleasesAction.do?reference=MEMO/05/335&format=HTML&aged=0&language=EN&guiLanguage=fr">MEMO/05/335</a>
– <a
href="/rapid/pressReleasesAction.do?reference=MEMO/05/336&format=HTML&aged=0&language=EN&guiLanguage=fr">MEMO/05/336</a></p>
<hr><p><sup><b><a name="fn1" href="#fnB1">[1]</a></b></sup> 	Zdraví; potraviny,
zemědělství a biotechnologie; informační a
komunikační technologie; nanovědy, nanotechnologie,
materiály a nové výrobní technologie; energetika;
životní prostředí (včetně změny klimatu);
doprava (včetně letectví), sociálně-ekonomické
a humanitní vědy; bezpečnost a vesmír.</p>


