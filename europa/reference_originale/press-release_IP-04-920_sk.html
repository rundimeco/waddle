					<p align="right"><b>IP/04/920</b></p>
<p align="right"> V Bruseli 15. júla 2004</p>
<h1>
<a name="Heading4"></a><b>Programy rozvoja vidieka budúcej
generácie: lepšie, komplexnejšie,
jednoduchšie</b></h1>
<p><b><i>Komisia prijala návrh na posilnenie politiky rozvoja vidieka
EÚ a na podstatné zjednodušenie jej uplatňovania. Komisia
reagujúc na potreby občanov sústrediť sa na
životné prostredie, bezpečnosť a kvalitu potravín chce,
aby politika rozvoja vidieka
EÚ</i></b><sup><i><a name="fnB1" href="#fn1">[1]</a></i></sup><b><i>
zastávala dôležitejšiu úlohu v novej, reformovanej
Spoločnej poľnohospodárskej politike (SPP). Návrh
zvýši financovanie EÚ až do celkovej výšky 13,7
miliárd € za rok na obdobie 2007-2013. Zavedením jednotného
nástroja financovania a programovania bude oveľa jednoduchšie
riadiť a kontrolovať novú politiku. Zvýši sa
súdržnosť, transparentnosť a viditeľnosť.
Členské štáty a regióny budú môcť
slobodnejšie vykonávať programy.</i></b></p>
<p><i>Franz Fischler, komisár pre poľnohospodárstvo, rozvoj
vidieka a rybné hospodárstvo, sa vyjadril: „Jeden fond, jeden
program, jedna kontrola. Toto je zásada novej, účinnejšej,
súdržnejšej a viditeľnejšej politiky rozvoja
vidieka.”</i></p>
<p><i>Komisárka Sandra Kalniete dodala: „Je to veľmi dobrá
správa, hlavne pre tých, ktorí žijú na vidieku v
nových členských štátoch. Návrh zahŕňa
opatrenia zamerané na osobitné potreby v týchto oblastiach a
potreby ľudí z týchto oblastí.</i></p>
<p><b>Hlavné črty novej politiky rozvoja vidieka</b></p>
<ul>
<li>Jeden nástroj financovania a programovania, Európsky fond rozvoja
vidieka (EARDF).</li>
<li>Skutočná stratégia EÚ pre rozvoj vidieka s
vyššou sústredenosťou na priority EÚ.</li>
<li>Posilnená kontrola, hodnotenia a výkazníctvo. Kontrolný
systém účtovných uzávierok sa rozšíri na
všetky časti rozovja vidieka.</li>
<li>Posilnený prístup „zdola nahor” (bottom-up approach).
Členské štáty, regióny a miestne činné
skupiny sa budú môcť bližšie vyjadriť ohľadom
prispôsobovania programov miestnym potrebám.</li></ul><p><b>Tri
hlavné ciele:</b></p>
<p><b>Cieľ 1: Zlepšenie konkurencieschopnosti v
poľnohospodárstve a v lesnom hospodárstve</b></p>
<p>Príklady:</p>
<ul>
<li>zlepšenie a rozvoj infraštruktúry týkajúcej sa
rozvoja a prispôsobenia poľnohospodárstva a lesného
hospodárstva</li>
<li>podpora farmárov, ktorí sa zúčastňujú na
programoch pre zlepšenie kvality potravín</li>
<li>usadenie mladých farmárov</li>
<li>podpora konkurencieschopnosti farmárov v nových
členských štátoch, ktorí sú
čiastočnými samozásobiteľmi</li></ul><p>Najmenej 15 %
vnútroštátnych finančných prostriedkov je potrebné
použiť na cieľ 1. Najvyššia sadzba spolufinancovania
EÚ je 50 % (75 % v konvergentných regiónoch).</p>
<p><b>Cieľ 2: Životné prostredie a spravovanie pôdy</b></p>
<p>Príklady:</p>
<ul>
<li>platby farmárom v horských oblastiach za nevýhody
prírodného charakteru</li>
<li>platby v rámci NATURA 2000</li>
<li>agro-environmentálne opatrenia</li>
<li>platby pre zaistenie dobrých životných podmienok
zvierat</li></ul><p>Agro-environmentálne opatrenia sú aj naďalej
povinné. Príjemca musí rešpektovať
vnútroštátne záväzné požiadavky ako aj
požiadavky EÚ pre poľnohospodárstvo a lesné
hospodárstvo.  </p>
<p>Najmenej 25 % vnútroštnych finančných prostriedkov je
potrebné použiť na cieľ 2. Najvyššia sadzba
spolufinancovania EÚ je 55 % (80 % v konvergentných
regiónoch).</p>
<p><b>Cieľ 3: Zlepšenie kvality života a
diverzifikácia</b></p>
<p>Príklady:</p>
<ul>
<li>diverzifikácia na činnosti nepoľnohospodárskeho
charakteru</li>
<li>podpora vytvárania mikro-podnikov</li>
<li>podpora turizmu</li>
<li>obnova dediny</li></ul><p>Najmenej 15 % vnútroštátnych
prostriedkov je potrebné použiť na cieľ 3.
Najvyššia sadzba spolufinancovania EÚ je 50 % (75 % v
konvergentných regiónoch).</p>
<p><b>Nový prístup týkajúci sa LEADER</b></p>
<p>Každý program musí pre vykonávanie miestnej rozvojovej
stratégie miestnych akčných skupín obsahovať
zložku LEADER. Najmenej 7 % vnútroštátneho programového
financovania je rezervované pre LEADER. 3 % celkového financovania na
obdobie budú rezervované a pridelené v rokoch 2012/13
členským štátom s najlepšími výsledkami.</p>
<hr><p><sup><b><a name="fn1" href="#fnB1">[1]</a></b></sup> Bližšie
informácie pozri <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


