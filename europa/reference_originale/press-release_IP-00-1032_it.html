					
<P><B>ip/00/1032</B>
<P>Bruxelles, 20 settembre 2000
<H3>
<P><B>La Commissione adotta una proposta relativa alle norme minime applicabili alle procedure negli Stati membri per la concessione o la revoca dello status di rifugiato </B></H3>
<P><I><B>La Commissione europea ha adottato una proposta di direttiva del Consiglio relativa alle norme minime in materia di procedure applicabili negli Stati membri per la concessione e la revoca dello status di rifugiato. L'obiettivo di tale misura </B></I><I><B>è di instaurare a breve termine un livello minimo di norme in materia di asilo nella Comunit</B></I><I><B>à europea. A tal fine, essa prevede sia garanzie che assicurino procedure eque sia meccanismi e strumenti che consentano procedure efficaci. Nell'insieme, la proposta costituisce una prima misura fondamentale sulle procedure d'asilo negli Stati membri (basata sull'articolo 63, paragrafo 1, lettera d), del trattato CE).</B></I>
<P>Si tratta della prima misura comunitaria in materia di procedure d'asilo; essa stabilisce norme minime e non obbliga gli Stati membri ad applicare procedure uniformi. Gli Stati membri mantengono i loro sistemi nazionali, purché accettino alcune norme e criteri relativi alle autorità competenti e alle procedure applicabili. Ad esempio, la proposta consente agli Stati membri di scegliere la natura dell'autorità di riesame delle decisioni adottate in primo grado: si può trattare di un organismo giudiziario o amministrativo. La direttiva costituisce una prima misura anche nel senso che lascia agli Stati membri la scelta se applicare dette norme alle procedure di protezione sussidiaria per le persone che sono state ritenute non aventi diritto alla qualifica di rifugiato. 
<P>Le procedure d'asilo non devono trascinarsi tanto a lungo da far sì che le persone che necessitano di protezione debbano affrontare lunghi periodi di incertezza prima che il loro caso sia deciso e che, invece, chi non ha bisogno di protezione, ma desidera restare nel territorio degli Stati membri, possa considerare la domanda di asilo come un mezzo per prolungare la permanenza. A tale scopo, si propone un sistema semplice e rapido di trattamento delle domande d'asilo negli Stati membri che prevede un solo ricorso o riesame della decisione (come si è detto, da parte di un organo amministrativo o giudiziario) e la possibilità di un appello dinanzi ad un "giudice d'appello".
<P>A norma della proposta, gli Stati membri hanno facoltà di decidere se introdurre o meno specifiche procedure per le domande irricevibili o manifestamente infondate; qualora però decidano di instaurarle, sono tenuti ad attenersi alle norme comuni stabilite nella proposta. Dette procedure prevedono tra l'altro criteri per la decisione sulle domande basate sul concetto di "paese terzo sicuro" e di "paese d'origine sicuro". Inoltre, gli Stati membri possono, se seguono le norme previste dalla proposta, mantenere o instaurare una "procedura di frontiera" per il trattamento di tali domande. Siffatta procedura esiste già in diversi Stati membri e permette di vietare l'ingresso nel territorio alle persone le cui domande appaiano ingiustificate.
<P>La disposizione che permette agli Stati membri di applicare procedure particolari nel caso di domande irricevibili o manifestamente infondate è stata introdotta proprio per poter trattare le domande d'asilo con rapidità e riconoscere senza indugio le persone bisognose di protezione ai sensi della convenzione di Ginevra. Le norme comuni previste per questo tipo di procedura consentiranno anche di prevenire i "movimenti secondari" dei richiedenti asilo tra gli Stati membri.
<P>Affinché si possano individuare correttamente le persone che hanno veramente bisogno di protezione ai sensi della convenzione di Ginevra, la proposta prevede garanzie procedurali minime. Si instaura in tal modo un livello comune di equità procedurale nei sistemi nazionali degli Stati membri, che può contribuire anche a prevenire i cosiddetti "movimenti secondari". Le garanzie proposte comprendono il diritto ad un colloquio personale, la possibilità di contattare le organizzazioni o le persone che prestano assistenza giudiziaria e il diritto di interporre appello avverso una decisione.
<P>Infine, la proposta prevede specifiche garanzie procedurali supplementari per le persone aventi necessità particolari, quali i minori non accompagnati. Tali garanzie includono l'obbligo di nominare un tutore o un legale che assistano e rappresentino il minore non accompagnato nel corso dell'esame della sua domanda.
<P><B>Antefatti </B>
<P>Questa proposta è il primo strumento volto a promuovere l'instaurazione di un regime europeo comune in materia di asilo presentato dalla Commissione. Al Consiglio europeo di Tampere dell'ottobre 1999, gli Stati membri hanno deciso di instaurare a breve termine un regime europeo comune in materia di asilo che "dovrebbe, a breve termine, permettere di determinare con chiarezza e praticità lo Stato competente per l'esame delle domande di asilo e di prevedere norme comuni per una procedura di asilo equa ed efficace, condizioni comuni minime per l'accoglienza dei richiedenti asilo e il ravvicinamento delle norme relative al riconoscimento e agli elementi sostanziali dello status di rifugiato. Il regime dovrebbe anche essere integrato da misure che prevedano forme complementari di protezione e offrano uno status adeguato alle persone che necessitano tale protezione". Proposte o misure riguardanti tali norme saranno presentate entro settembre 2001.
<P>La proposta si basa sulle discussioni che hanno avuto luogo in seno al Consiglio e al Parlamento europeo a seguito della presentazione, nel marzo 1999, del documento di lavoro della Commissione "Verso la definizione di norme comuni in materia di procedure di asilo". Il Parlamento europeo ha adottato una risoluzione a tale riguardo nel giugno di quest'anno. Gli Stati membri hanno trasmesso le loro osservazioni sul documento ed organizzazioni competenti in materia, in particolare l'Alto Commissariato delle Nazioni Unite per i rifugiati (UNHCR), hanno inviato risposte scritte.
<P>Una comunicazione sulle procedure d'asilo indicherà le eventuali ulteriori misure che potrebbero permettere di avanzare e di giungere, nel lungo termine, all'istituzione di una procedura d'asilo comune per la Comunità. Tale comunicazione è stata richiesta dal Consiglio europeo di Tampere e sarà presentata dalla Commissione prima della fine dell'anno.
