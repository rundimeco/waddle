					<p align="right"><b>IP/05/1226</b></p>
<p align="right">Briselē, 2005. gada 5 oktobrī</p>
<h1>
<a name="Heading4"></a><b>Eiropas Komisija ierosina
</b><b>pasludināt 2008. gadu par „Eiropas starpkultūru
dialoga gadu”</b></h1>
<p><b><i>Komisija šodien pieņēma Eiropas Parlamenta un Padomes
lēmuma priekšlikumu, kura mērķis ir pasludināt
2008. gadu par „Eiropas starpkultūru dialoga gadu”.
Šo ideju noklausīšanās procedūras laikā Eiropas
Parlamentā 2004. gada septembrī sākotnēji
izvirzīja Eiropas komisārs kultūras lietās Jans Figels. No
Eiropas gadam piešķirtā kopējā budžeta, kas ir 10
 miljoni euro, tiks finansēta virkne dažādu projektu, ko
īstenos 2008. gadā ar Kopienas programmu un citu darbību
palīdzību. Galvenās aptvertās jomas būs kultūra,
izglītība, jaunatne, sports un pilsonība. </i></b></p>
<p>Iepazīstinot ar šo priekšlikumu, Eiropas Izglītības,
apmācības, kultūras un daudzvalodības komisārs Jans
Figels paziņoja: „Pēdējo gadu laikā Eiropā ir
notikušas nozīmīgas pārmaiņas: Eiropas Savienības
vairākkārtēja paplašināšanās, lielāka
mobilitāte, pateicoties vienotajam tirgum, kā arī
iedzīvotāju biežāki braucieni uz citām pasaules
valstīm un preču tirdzniecības paplašināšanās
ar valstīm ārpus Eiropas. Līdz ar to eiropiešiem ir
iespēja mijiedarboties ar dažādām kultūrām,
valodām, etniskajām grupām un reliģijām gan
kontinentā, gan ārpus tā. <b>Kultūru dialogs
</b>tādējādi ir ļoti būtisks, lai nākotnē
veidotu ciešākas saiknes gan Eiropas tautu, gan to kultūru
starpā.” </p>
<p>Tāpēc Komisija ierosina <b>pasludināt 2008. gadu par
„Eiropas starpkultūru dialoga gadu”</b>, Eiropas gadu, kas,
pateicoties savam nozīmīgumam, būs unikāls, vairojot
pilsoņu, un jo īpaši jaunatnes, ieinteresētību par
izvēlēto tēmu.</p>
<p>Eiropas gada galvenie mērķi ir</p>
<ul>
<li><b>sekmēt starpkultūru dialogu</b>, kas palīdzētu
Eiropas pilsoņiem un visiem Eiropas Savienībā
dzīvojošajiem iegūt zināšanas un spējas, lai
pārvaldītu arvien atvērtāku un
sarežģītāku vidi, </li>
<li><b>izskaidrot Eiropas pilsoņiem </b>un visiem Eiropas
Savienībā dzīvojošajiem to, cik nozīmīgi ir
<b>attīstīt aktīvu un pasaulei atvērtu Eiropas
pilsonību</b>, kas ievēro kultūru daudzveidību un ir
pamatota uz kopīgām vērtībām. </li></ul><p>Eiropas
starpkultūru dialoga gads, piedāvājot vienreizēju
iespēju nostiprināt <b>vienotu pieeju visās
atbilstīgajās Kopienas programmās un darbībās
2008. gadā</b>, ļaus palielināt arī visu šo
darbību ietekmi attiecīgajā gadā. Tādējādi
tiks sekmēts viendabīgāks tēls <b>dažādajām
Kopienas darbībām, kas veicina starpkultūru dialogu</b>, un tiks
attīstīta sinerģija programmu starpā, jo īpaši
attiecībā uz programmām, kas vērstas uz
kaimiņvalstīm un trešām valstīm. Eiropas gads arī
ciešāk sasaistīs dalībvalstis, lai veltītu vairāk
uzmanības informēšanas un komunikācijas
darbībām.</p>
<p>Komisija ierosina Eiropas gadam atvēlēt budžetu
<b>10 miljonus euro</b>, kas ļaus darboties trejādi
atbilstīgi darbības mērķiem:</p>
<ul>
<li> <b>informācijas</b> <b>kampaņa, kas sekmēs </b>Eiropas gada
mērķus (šo kampaņu simbolizēs logo); tai varētu
atvēlēt pusi no piešķirtā budžeta;</li>
<li> <b>atbalsts Kopienas mēroga darbībām</b>, kas attieksies uz
ierobežotu skaitu simbolisku darbību Eiropas mērogā
(piemēram, lieli svētki vai sporta pasākumi), kuru
mērķis ir pievērst sabiedrības, un jo īpaši
jaunatnes, uzmanību Eiropas gadam; </li>
<li> <b>līdzfinansējums valsts mēroga darbībām</b>,
kurām ir izteikta Eiropas dimensija.</li></ul><p>Sagatavošanās
darbības sakarā ar šo Eiropas gadu būs jāsaskaņo
ar tām, kas īstenojamas attiecībā uz 2007. gadā
paredzēto Eiropas gadu par iespēju vienlīdzību, lai pēc
iespējas vairotu šo divu iniciatīvu sinerģiju un
papildināmību.</p>
<p>Šis priekšlikums ir jāizskata Eiropas Parlamentam un Padomei,
lai to <b>pieņemtu ar koplēmuma procedūru līdz
2006. gada beigām</b>.</p>
<p>Papildinformācija:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

