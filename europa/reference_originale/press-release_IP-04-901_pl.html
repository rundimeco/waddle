					<p align="right"><b>IP/04/901</b></p>
<p align="right">Bruksela, 15 lipca 2004 r.</p>
<h1>
<a name="Heading4"></a><b>Dodatkowe fundusze dla transportowych i
energetycznych sieci transeuropejskich oraz programów Galileo i Marco Polo
w okresie 2007-2013</b></h1>
<p><b><i>Komisja proponuje, aby przeznaczyć 22 mld euro w ciągu 7 lat
na rozwój transportowych i energetycznych sieci transeuropejskich oraz
program GALILEO i program Marco Polo promujący rozwiązania
alternatywne dla transportu drogowego. « Najwyższy czas, by Unia
Europejska dysponowała wystarczającymi środkami budżetowymi,
stanowiącymi zachętę dla sektora prywatnego i państwowego do
inwestowania w duże przedsięwzięcia infrastrukturalne oraz
technologie o decydującym znaczeniu dla sektorów energii i transportu,
co pozwoliłoby na utworzenie prawdziwie wspólnego rynku oraz
zagwarantowałoby większy poziom konkurencyjności" zaznaczyła
Loyola De Palacio. </i></b></p>
<p>W ramach przyszłych perspektyw finansowych (na lata 2007-2013) Komisja
proponuje dokonanie gruntownego przeglądu budżetu transeuropejskich
sieci transportowych i energetycznych (STE) jak również zasad
przyznawania pomocy finansowej. </p>
<ul>
<li>W odniesieniu do sektora transportu, proponowane rozporządzenie
ustanawia budżet w wysokości 20,35 mld euro, przewiduje
skoncentrowanie pomocy na ograniczonej ilości projektów oraz dopuszcza
zachęcający poziom pomocy, mogący w wyjątkowych przypadkach
wynosić nawet 50% kosztów projektów transgranicznych. Jednym z
warunków pomocy będzie realizacja celów równowagi
między różnymi rozwiązaniami transportowymi oraz
interoperacyjności. Podział ról między Komisją a
Państwami Członkowskimi zostanie dokładniej określony.
Wspomniany budżet, znacznie wyższy od poprzedniego, umożliwi
sfinansowanie prac w ramach 30 priorytetowych projektów STE, zaaprobowanych
przez Parlament Europejski i Radę w dniu 29 kwietnia
b.r.<sup><b><a name="fnB1" href="#fn1">[1]</a></b></sup> (których
całkowity koszt wynosi 225 mld euro) oraz wsparcie programów
mających na celu utworzenie europejskich systemów zarządzania
ruchem lotniczym i kolejowym. Biorąc pod uwagę przewidywane podwojenie
ruchu między Państwami Członkowskimi do roku 2020, przewidziane
środki przyczynią się do wspierania wzrostu gospodarczego oraz
wzrostu PKB (nawet do 0,3% PKB), jak również redukcji emisji
CO<sub>2</sub> o 4%. </li>
<li>W odniesieniu do sektora energii, rozporządzenie przewiduje, iż
budżet wyniesie 340 mln euro i zostanie przeznaczony na
współfinansowanie badań wykonalności gazociągów i
wzajemnych połączeń sieci przesyłowych niezbędnych do
ukończenia realizacji rynku wewnętrznego oraz zapewnienia
bezpieczeństwa dostaw.</li></ul><p>Komisja przedstawiła
również dwa inne rozporządzenia uzupełniające:  </p>
<ul>
<li>obejmujące wsparcie dalszego rozwoju programu „Marco Polo”,
który ma na celu promowanie rozwiązań transportowych
stanowiących alternatywę dla transportu drogowego. Marco Polo II
wprowadza nowe działania, takie jak „autostrady morskie” lub
tak zwane środki „unikania ruchu drogowego”. Wymieniony
program, którego budżet wynosi 740 mln euro, obejmuje
również kraje sąsiadujące z UE. Komisja uznaje, iż
każde euro subwencji przyznane programowi Marco Polo przyniesie 6 euro
korzyści w obszarze społecznym i środowiskowym. </li>
<li>przewidujące wsparcie finansowe w wysokości 1 mld euro dla fazy
uruchomienia i rozruchu europejskiego systemu radionawigacji satelitarnej
GALILEO. W dłuższej perspektywie czasowej dochody handlowe
pochodzące z eksploatacji systemu będą musiały zapewnić
równowagę finansową tego przedsięwzięcia.
</li></ul><hr><p><sup><b><a name="fn1" href="#fnB1">[1]</a></b></sup> <a
href="http://ec.europa.eu/ten/transport/revision/revision_1692_96_en.htm">http://ec.europa.eu/ten/transport/revision/revision_1692_96_en.htm</a></p>
<p></p>


