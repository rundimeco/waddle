					<p align="right"><b>IP/07/1395</b></p>
<p align="right">Bruxelles, 26 septembrie 2007</p>
<h1>
<a name="Heading4"></a><b>Comisia lansează o secţiune
</b><b><i>Exprimaţi-vă părerea</i> şi o <i>consultare
on-line</i> cu privire la multilingvism </b></h1>
<h2>
<a name="Heading7"></a><b><i>Procesul de consultare privind multilingvismul a
intrat într-o nouă fază:</i></b><b><i> consultarea cu
părţile interesate şi cu publicul larg. A fost lansată o
consultare on-line şi o secţiune Exprimaţi-vă părerea
este disponibilă, de asemenea, pe site-ul internet al comisarului Leonard
Orban. Până în prezent, consultarea a inclus un dialog cu
guvernele şi autorităţile din statele membre, cu experţi
în domeniul multilingvismului şi cu intelectuali şi
întreprinderi. </i></b></h2>
<p>Odată cu extinderile care au avut loc în ultimii trei ani,
numărul de limbi vorbite în UE a crescut de mai mult de două ori:
23 sunt recunoscute astăzi ca limbi oficiale şi, în afară de
acestea, există mai mult de 40 de limbi vorbite de minorităţi
regionale şi etnice.  Diversitatea lingvistică este, în mod
incontestabil, una dintre trăsăturile care caracterizează Uniunea
în cea mai mare măsură, influenţând viaţa
socială, culturală şi profesională a cetăţenilor
săi, precum şi activităţile economice şi politice ale
statelor sale membre.  Comisia Europeană încearcă să
îşi adapteze politicile şi acţiunile în domeniul
limbilor, pentru a reflecta realitatea unei Uniuni Europene cu peste 450 de
milioane de cetăţeni şi peste 60 de limbi materne diferite;
în acest context, părerile indivizilor, ale părţilor
interesate, ale întreprinderilor şi ale factorilor politici
decizionali sunt binevenite.</p>
<p>„Comisia Europeană deţine un rol clar în ceea ce
priveşte promovarea multilingvismului”, declară Comisarul pentru
multilingvism, Leonard Orban, adăugând că „pentru a defini
cea mai bună cale de a promova politica noastră privind
multilingvismul, trebuie să cunoaştem necesităţile şi
aşteptările cetăţenilor, ale părţilor interesate,
ale întreprinderilor, ale statelor membre. Rezultatele acestor procese de
consultare paralele vor fi integrate într-o declaraţie politică a
Comisiei, sub forma unei Comunicări privind multilingvismul, în
2008.”</p>
<p>Consultarea on-line cuprinde 16 întrebări şi rămâne
deschisă până la 15 noiembrie 2007. Rezultatele acesteia vor fi
publicate în prima jumătate a anului 2008. Consultarea va aborda
subiecte precum:</p>
<ul>
<li>Care sunt modalităţile de a promova utilizarea limbilor mai
puţin vorbite, în faţa tendinţei generale de a folosi o
<i>lingua franca</i>?</li>
<li>Ce rol pot avea limbile în ceea ce priveşte integrarea
migranţilor în societate? </li>
<li>Consideraţi că merită plătite costurile legate de
funcţionarea multilingvă a UE? </li></ul><p>Cu ocazia Zilei europene a
limbilor, comisarul Orban a deschis, de asemenea, o secţiune
<i>Exprimaţi-vă părerea</i> pe site-ul său internet,
permiţându-le astfel cetăţenilor europeni să
trimită Comisiei propriile opinii şi să dezbată aspecte
referitoare la limbile străine. </p>
<p> </p>
<p>Procesul mai amplu de consultare cu privire la multilingvism cuprinde, de
asemenea, alte activităţi aflate în desfăşurare: </p>
<ul>
<li>Discuţii cu autorităţile din statele membre; </li>
<li>Discuţii cu experţi din domeniul multilingvismului.
Recomandările Grupului la nivel înalt în materie de multilingvism
i-au fost prezentate comisarului cu ocazia Zilei europene a limbilor
(26.09.2007);</li>
<li>A fost instituit un grup de intelectuali şi experţi care
analizează modul în care multilingvismul poate contribui la dialogul
intercultural; </li>
<li>S-au iniţiat consultări cu întreprinderile: la 21 septembrie,
la Bruxelles, a avut loc o conferinţă privind întreprinderile,
care va fi urmată în noiembrie de un Forum privind
întreprinderile, la Lisabona. </li></ul><p>Consultarea on-line este
disponibilă la adresa de internet <a
href="http://ec.europa.eu/education/multiling/">http://ec.europa.eu/education/multiling/</a></p>
<p><a name="_Hlt178065108"></a><a name="_Hlt178065109"></a><a name="_Hlt178065069"></a><a name="_Hlt178065070"></a><a name="_Hlt178397973"></a><a name="_Hlt178397974"></a>Secţiunea
<i>Exprimaţi-vă părerea </i>este disponibilă la adresa <a
href="http://forums.ec.europa.eu/multilingualism/ro/">http://forums.ec.europa.eu/multilingualism/ro/</a></p>

