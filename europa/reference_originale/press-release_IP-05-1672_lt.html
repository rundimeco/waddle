					<p align="right"><b>IP/05/1672</b></p>
<p align="right">Briuselis, 2005 m. gruodžio 21 d.</p>
<h1>
<a name="Heading4"></a><b>Komisija siekia skatinti ekologiškus
automobilius</b></h1>
<p><b><i>Šiandien Europos Komisija pristatė naują teisės
aktą, kuriuo siekiama prisidėti prie ekologiškų transporto
priemonių rinkos kūrimo, kad  būtų sumažinta transporto
sektoriaus sukeliama tarša. Naujosios europinės taisyklės, pagal
kurias 25 % per metus valstybinių įstaigų naujai
įsigyjamų transporto priemonių turės būti
ekologiškos, automobilių gamintojams suteiks garantijas, reikalingas
platesnei tokios rūšies transporto priemonių rinkai
kurti.</i></b></p>
<p>Komisijos vicepirmininkas Žakas Baro (Jacques Barrot)
pareiškė, kad didėjant miestų taršai ir toliau augant
naftos kainoms, reikia rasti būdų padėti automobilių
pramonei gaminti ekologiškesnes transporto priemones. Už
energetiką atsakingas Komisijos narys Andris Piebalgs, palaikantis tokios
direktyvos pasiūlymą, pridūrė: „Tokios priemonės
ilgainiui leis geriau išnaudoti išteklius transporto sektoriuje, kuris
sukelia daugiausia taršos ir kuriam reikia daugiausia energijos
išteklių.“</p>
<p>Kadangi transporto sektorius nuolatos plečiasi, o kartu vis stipriau 
juntamos su tuo susijusios taršos ir priklausomybės nuo naftos
pasekmės, Komisija pabrėžia stiprėjančią
būtinybę šiandien plėtoti ekologiškų transporto
priemonių rinką. Europos Sąjungoje kelių transporto
sektorius sunaudoja apie ketvirtį visų energetinių
išteklių ir sukuria tokią pat dalį viso išmetamo CO2
dujų kiekio. Galimybių sumažinti transporto priemonių
išmetamų taršalų kiekį ir taupiau naudoti energetikos
išteklius dar yra gana daug. Tačiau tam reikalingos technologijos kol
kas yra brangesnės už tradicinių automobilių gamybos
technologijas.<br><a name="_Hlt122850409"></a><a name="_Hlt122850410"></a>Dėl
šių priežasčių Europos Komisija nusprendė imtis
veiksmų, kad paskatintų naujos kartos mažiau energijos
reikalaujančių ir mažiau teršiančių
automobilių gamybą. Direktyvoje numatyta, kad 25 % per metus
viešųjų administravimų įstaigų (valstybinio ar
vietos savivaldos  pavaldumo, privataus kapitalo organizacijų,
viešųjų įstaigų ir paslaugų teikėjų, su
valstybinėmis institucijomis sudariusių susisiekimo paslaugų
sutartis) naujai įsigyjamų (perkant arba įsigyjant
išperkamosios nuomos būdu) sunkiasvorių transporto priemonių
(kurių bendroji masė yra didesnė nei 3,5 t) privalės
būti ekologiškesni automobiliai, kaip numatyta Europiniame veikimo
standarte (EEV) <sup><b><a name="fnB1" href="#fn1">[1]</a></b></sup>. Prie
sunkiasvorių transporto priemonių priskiriami autobusai ir dauguma
specialiosios paskirties transporto priemonių, kaip antai
šiukšlių išvežimo sunkvežimiai.</p>
<p>Reikalavimas įsigyti ekologiškas transporto priemones iš
pradžių bus taikomas tik tokių kategorijų transporto
priemonėms, kurių valstybinės įstaigos įsigyja
daugiausia (apie 6 % įsigyjant sunkvežimius ir apie trečdalis
– autobusus). Padidėjusi ekologiškų automobilių
paklausa suteiks galimybę  padėti automobilių gamintojams kurti
tokios rūšies transporto priemones: siekiama, kad sukūrus
pakankamą masto ekonomiką leidžiančią pasiekti
paklausą, rinka taptų rentabili. Beje, Komisijos atlikti tyrimai
akivaizdžiai parodė teigiamą poveikį Europos
automobilių pramonei. Žinant, kiek daug miestų taršos
problemų kyla daugelyje sparčiai ekonomiškai augančių
pasaulio šalių, tikimasi, kad padidėjusi ekologiškų
automobilių pasiūla taps svarbiu konkurencijos postūmiu. </p>
<p>Vėliau Komisija išnagrinės, ar tikslinga tokių kvotų
taikymą numatyti ir kitų kategorijų transporto priemonėms.
Vienas iš direktyvos tikslų – skatinti kurti transporto
priemones, kuriose galima naudoti didelę dalį biodegalų
turinčius degalų mišinius (žr. <a
href="/rapid/pressReleasesAction.do?reference=IP/05/1546&format=HTML&aged=0&language=FR&guiLanguage=fr">IP/05/1546</a>
dėl su biomase susijusio veiksmų plano). Kitų taikytinų
technologinių sprendimų pavyzdžiai galėtų būti
gamtinės dujos, suskystintos naftos dujos (SND), vandenilis, elektra arba
mišrieji – vidaus degimo ir elektros – varikliai.</p>
<p>Tokie technologiniai sprendimai yra remiami Europos lėšomis per
tyrimų bei taikomosios veiklos programas ir struktūrinių
fondų lėšomis. Komisija direktyvos pasiūlymą bendro
sprendimo priėmimo tvarka jau pateikė Tarybai ir Europos Parlamentui.
</p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> Kaip numatyta
Direktyvoje <a
href="http://eur-lex.europa.eu/LexUriServ/LexUriServ.do?uri=CELEX:32005L0055:EN:HTML">2005/55/EC</a>,
OL L 275/1, 2005.10.20</p>


