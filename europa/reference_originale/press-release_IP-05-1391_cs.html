					<p align="right"><b>IP/05/1391</b></p>
<p align="right">V Bruselu dne 9. listopadu 2005</p>
<h1>
<a name="Heading4"></a><b>Komise doporučuje status
kandidátské země pro Bývalou jugoslávskou republiku
Makedonie</b></h1>
<p><b><i>Dnes přijala Evropská komise
stanovisko</i><sup><a name="fnB1" href="#fn1">[1]</a></sup><i>
k žádosti o členství v EU, kterou podala
Bývalá jugoslávská republika Makedonie. Komise
doporučuje, aby Rada udělila Bývalé jugoslávské
republice Makedonie status kandidátské země. Komise
zastává názor, že jakmile Bývalá
jugoslávská republika Makedonie bude dostatečně
splňovat kritéria členství, měla by s ní
být zahájena jednání o přistoupení. </i></b></p>
<p>Bývalá jugoslávská republika Makedonie požádala
o členství v EU dne 22. března 2004. Komise dnes přijala
stanovisko k této žádosti. </p>
<p>Komisař pro rozšíření Olli Rehn při
představení stanoviska řekl: „Jen pár let po
vážné bezpečnostní krizi je z Bývalé
jugoslávské republiky Makedonie stabilní demokracie a
fungující mnohonárodnostní stát. To je
chvályhodný úspěch. Země rovněž
významně pokročila na cestě k evropské integraci.
Komise tento pokrok vítá a doporučuje, aby Rada udělila
této zemi kandidátský status.“</p>
<p>Status kandidátské země je politickým uznáním
užšího vztahu EU a dané země na cestě
k členství. Komise zastává názor, že jakmile
Bývalá jugoslávská republika Makedonie bude
dostatečně splňovat kritéria členství, měla
by s ní být zahájena jednání o
přistoupení.</p>
<p>Bývalá jugoslávská republika Makedonie již velkou
měrou plní politická kritéria pro členství
v EU. Jde o funkční demokracii se stabilními institucemi,
které obecně zaručují dodržování
základních práv. Velkým úspěchem je
plnění rámcové dohody z Ochridu podepsané v srpnu
2001 s cílem ukončit závažnou politickou
a bezpečnostní krizi, která v zemi vznikala.
Všechny zúčastněné strany v tomto směru
prokázaly pevné odhodlání a vynaložily značné
úsilí. Dohoda zahájila proces budování integrované
mnohonárodnostní společnosti a zaručuje stabilitu země,
a tím i prostředí příznivé pro integraci do EU.
</p>
<p>Ovšem země musí dále upevňovat právní
stát, pokračovat v reformách soudnictví a policie,
posilovat účinnost boje proti korupci a zdokonalovat volební
postupy.</p>
<p>Bývalá jugoslávská republika Makedonie již také
podnikla řadu významných kroků směrem
k fungujícímu tržnímu hospodářství.
Ovšem pro to, aby země byla schopna odolat konkurenčnímu
tlaku a tržním silám v EU, je třeba vykonat ještě
mnoho. Má-li se dosáhnout vyššího
hospodářského růstu a konkurenceschopnosti, je třeba
zlepšit podnikatelské prostředí a země musí
zvýšit svou přitažlivost pro domácí
a zahraniční investory.</p>
<p>Bývalá jugoslávská republika Makedonie rovněž
vynakládá značné úsilí o dosažení
souladu mezi svými právními předpisy a pravidly EU,
zejména pak v oblasti vnitřního trhu a obchodu. Ovšem
stojí před ní náročný úkol tyto předpisy
uplatňovat a prosazovat. Celkově vzato je správní
a soudní kapacita v mnoha oblastech zatím slabá.</p>
<p>Komise bude pokrok ve všech oblastech v Bývalé
jugoslávské republice Makedonie pečlivě sledovat. Do konce
roku 2006 předloží Radě zprávu o pokroku, kterého
země dosáhla.</p>
<hr><p><sup><b><a name="fn1" href="#fnB1">[1]</a></b></sup> Stanovisko je
analýzou schopnosti země splnit kritéria, která stanovila
Evropská rada na svém zasedání v Kodani v roce 1993, a
podmínky procesu stabilizace a přidružení pro země
západního Balkánu.</p>


