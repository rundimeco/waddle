					<p align="right"><b>IP/05/1457</b></p>
<p align="right">Bruksela, dnia 23 listopada 2005 r.</p>
<h1>
<a name="Heading4"></a><b>Intensywne działania w celu zapewnienia
bezpieczeństwa transportu morskiego</b></h1>
<p><b><i>W następstwie katastrof tankowców „Erika” i
„Prestige” Unia Europejska błyskawicznie zareagowała na
tragedię, przystępując do ustanowienia mechanizmu
„obronnego” mającego chronić Europę przed wypadkami
na morzu i zanieczyszczeniem środowiska. Dzisiaj, poddając pod
dyskusję trzeci pakiet środków prawnych dotyczących
bezpieczeństwa na morzu, Komisja zamierza przejść do polityki
bardziej „ofensywnej”, której celem jest przywrócenie w
sposób trwały warunków zdrowej konkurencji pomiędzy
podmiotami gospodarczymi przestrzegającymi przepisów
międzynarodowych.</i></b></p>
<p>„<i>Jakość usług oferowanych przez podmioty gospodarcze
działające na morzu stanowi nieodzowny składnik
konkurencyjności sektora i, w tym kontekście, możliwość
świadczenia  bezpiecznych i przyjaznych dla środowiska usług ma
pierwszorzędne znaczenie</i>” powiedział
wice-przewodniczący Komisji Europejskiej Jacques Barrot.<i> „Do
zwiększenia jakości transportu morskiego ma się również
przyczynić ostrzejsze traktowanie nieuczciwych,
zakłócających zdrową konkurencję podmiotów oraz
zapewnienie skuteczności administracji odpowiedzialnej za gospodarkę
morską i towarzystw klasyfikacyjnych.”</i></p>
<p>Trzeci pakiet w sprawie bezpieczeństwa na morzu zawiera siedem
wniosków legislacyjnych, które można podzielić na dwie
główne grupy tematyczne:</p>
<p><b>1. Intensyfikacja działań na rzecz zapobiegania wypadkom i
zanieczyszczeniu środowiska</b></p>
<p>W związku z faktem, że rozszerzenie Unii Europejskiej o nowe
Państwa Członkowskie uczyniło z niej światową
potęgę morską, pierwszy z wniosków przedłożonych
przez Komisję <b>ma na celu zaostrzenie warunków przyznawania bander
europejskich</b>.<b> </b>Komisja pragnie w ten sposób
nałożyć na Państwa Członkowskie obowiązek
skutecznej kontroli przestrzegania norm międzynarodowych przez
pływające pod ich banderą statki oraz posiadania
urzędów morskich, stosujących surowe kryteria jakości.
Nałożenie na Państwa Członkowskie odpowiedzialności za
te zadania stanowi pierwszy krok do stworzenia w przyszłości bandery
europejskiej.</p>
<p>Dwa inne wnioski mają na celu wzmocnienie istniejących
przepisów w zakresie <b>towarzystw klasyfikacyjnych</b> oraz <b>kontroli
przez państwo portu</b>. Przystąpiono już zresztą do
konsolidacji i przekształcenia obydwu tekstów, w celu uzyskania
jednego bardziej jasnego i zrozumiałego instrumentu prawnego. </p>
<ul>
<li>Poprawa jakości pracy <b>towarzystw klasyfikacyjnych</b> ma się
dokonać poprzez stworzenie niezależnego systemu kontroli jakości
oraz ustanowienie stopniowanych i bardziej proporcjonalnych sankcji finansowych.
</li>
<li>W zakresie <b>kontroli przez państwo portu</b>, zaostrza się
środki obowiązujące w ramach aktualnego systemu względem
statków, które nie spełniają odpowiednich norm, między
innymi poprzez zakaz wpływania na terytorium. Wniosek zawiera
również założenia dotyczące gruntownej reformy
mającej na celu zastąpienie aktualnie obowiązującego systemu
(opartego na zasadzie, zgodnie z którą każde Państwo
Członkowskie kontroluje 25 % statków wpływających do
jego portów) celem wspólnotowym, w ramach którego docelowo
kontroli podlegałoby 100 % statków. Należy przy tym
uwzględnić konieczność obniżenia
częstotliwości inspekcji na statkach wysokiej jakości.
</li></ul><p>Komisja proponuje również wprowadzenie zmian w dyrektywie
o <b>monitorowaniu ruchu</b>. Jednym z celów tej propozycji jest
udoskonalenie ram prawnych w odniesieniu do miejsc schronienia dla statków
znajdujących się w niebezpieczeństwie. Obowiązek wyznaczenia
niezależnego organu i wcześniejsze wyszczególnienie wszystkich
ewentualnych miejsc schronienia zwiększą skuteczność i tempo
podejmowania decyzji w razie wypadków morskich. Komisja proponuje
również wyposażenie łodzi rybackich w systemy automatycznej
identyfikacji i lokalizacji (AIS) w celu zmniejszenia ryzyka wejścia na
pokład lub kolizji.</p>
<p><b>2. Działania w następstwie wypadków</b></p>
<p>Jakość norm bezpieczeństwa na morzu zależy od
zdolności do analizowania przyczyn wypadków i wciągania z nich
wniosków. Wniosek dotyczący nowej dyrektywy ma na celu ustanowienie
zharmonizowanych wspólnotowych ram prawnych w zakresie prowadzenia
<b>dochodzeń powypadkowych</b> oraz wzmocnienie niezależności
organów prowadzących dochodzenia.</p>
<p>Dwa ostatnie wnioski stanowiące część pakietu mają
na celu podniesienie jakości ogólnych ram prawnych dotyczących
<b>odpowiedzialności oraz odszkodowania z tytułu wypadków na
morzu</b>. Chodzi o to, by włączyć do prawa europejskiego
postanowienia Konwencji Ateńskiej z 2002 r. w celu objęcia systemem
ochrony ustanowionym tą konwencją wszystkich pasażerów
statków w Unii Europejskiej, w tym również pasażerów w
ruchu wewnątrzwspólnotowym oraz wewnętrznym. Celem wniosku jest
zwiększenie odpowiedzialności armatorów oraz nałożenie
na nich obowiązku posiadania polisy ubezpieczeniowej lub innej gwarancji
finansowej na rzecz szkód poniesionych przez osoby trzecie, oraz na
pokrycie kosztów powrotu do kraju pozostawionych na morzu
marynarzy.<br>Bardziej szczegółowe informacje na temat zawartości
trzeciego pakietu w sprawie bezpieczeństwa na morzu znajdują się
w załączniku. Teksty opisanych wniosków dotyczących
aktów prawnych dostępne są na stronie internetowej Dyrekcji
Generalnej ds. Energii i Transportu pod następującym adresem:</p>
<p><a name="_Hlt120078166"></a><a name="_Hlt120078167"></a><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

