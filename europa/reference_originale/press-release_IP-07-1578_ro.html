					<p align="right"><b>IP/07/1578</b></p>
<p align="right">Bruxelles, 23 octombrie 2007</p>
<h1>
<a name="Heading4"></a><b>Să facem din globalizare o oportunitate
- Programul de lucru al Comisiei pentru anul 2008.</b></h1>
<h2>
<a name="Heading7"></a><b><i>Comisia Europeană a adoptat astăzi
programul său de lucru pentru anul 2008. În cadrul acestuia, Comisia
pune accentul pe realizarea politicilor-cheie ale agendei globalizării:
precizarea principalelor priorităţi strategice pe care Comisia se
angajează să le adopte în 2008 şi stabilirea celorlalte
domenii asupra cărora Comisia îşi va concentra atenţia anul
viitor.  </i></b></h2>
<p>Preşedintele Comisiei Europene, José Manuel Barroso, a declarat:
„Acest document este programul nostru politic pentru anul 2008.  El
defineşte iniţiativele noastre strategice şi se bazează pe
angajamentul nostru de a oferi valoare adăugată cetăţenilor
Europei. În paralel cu ratificarea Tratatului de reformă, Comisia va
produce rezultate vizibile pentru cetăţeni, confirmând astfel
că Europa contează mai mult ca niciodată în epoca
globalizării: vom fi activi în domeniile dezvoltării şi
locurilor de muncă; al Europei durabile; al gestionării
migraţiilor; al punerii cetăţenilor pe primul plan şi al
definirii Europei ca partener mondial. ”.</p>
<p>Margot Wallström, vicepreşedinte pentru relaţii
instituţionale şi strategia de comunicare, a adăugat:
„Programul combină iniţiativele care sporesc competitivitatea
europeană cu acelea care răspund intereselor consumatorilor şi
cetăţenilor; acesta reflectă, de asemenea, preocuparea tuturor de
a obţine o dezvoltare durabilă. Programul include şi
priorităţile în domeniul comunicării, o nouă etapă
în procesul de consolidare a eforturilor Comisiei de a comunica mai bine
despre Europa.</p>
<p>Programul de lucru pentru anul 2008 constituie o abordare completă
pentru a realiza ambiţia Europei de a răspunde aşteptărilor
cetăţenilor în ceea ce priveşte viitorul.  Programul
abordează cele mai urgente probleme contemporane - dezvoltarea şi
locurile de muncă, schimbările climatice, energia, migraţiile,
extinderea.  Programul de lucru a fost elaborat în urma unor discuţii
amănunţite cu celelalte instituţii şi preia multe dintre
temele dezbătute recent în cadrul dezbaterilor privind globalizarea la
Consiliul European informal de la Lisabona.  </p>
<p>În acelaşi timp cu noile iniţiative, programul de lucru
stabileşte modul în care vor fi continuate iniţiativele deja
existente, precum şi domeniile în care se vor exercita
responsabilităţile Comisiei de punere în aplicare şi de
control ale politicilor adoptate.  Pentru a reflecta mai bine caracterul
multianual al majorităţi activităţilor Comisiei, o nouă
secţiune a programului este dedicată domeniilor în care
acţiunile din 2008 includ evaluări de impact şi consultări
care pot conduce la iniţiative specifice în viitor. </p>
<p>Propunerile care vor fi prezentate ilustrează multe dintre aspectele
esenţiale încurajate de către Comisie: ele acoperă multe
subiecte transversale, încurajează parteneriatele cu statele membre
şi cu alţi actori principali şi încearcă să
abordeze unele dintre problemele pe termen mediu cu care va fi confruntată
Europa în deceniile următoare.  Propunerile acordă o
importanţă sporită mai bunei legiferări şi includ o
listă detaliată a măsurilor de simplificare pentru anul
următor.  Programul stabileşte, de asemenea, consecinţele în
domeniul comunicării şi include domenii prevăzute ca fiind
priorităţi de comunicare inter-instituţionale în 2008. 
<br>Programul de lucru pentru anul 2008 poate fi consultat la adresa:</p>
<p><a
href="http://ec.europa.eu/atwork/programmes/index_en.htm">http://ec.europa.eu/atwork/programmes/index_en.htm</a></p>

