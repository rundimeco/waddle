					
<P><B>IP/00/1071</B>
<P>Brussel, 27 september 2000
<H3>
<P><B>Commissie stelt voor interventies op het gebied van civiele bescherming in noodgevallen te co</B><B>ördineren</B></H3>
<P><I><B>De Europese Commissie heeft voorgesteld een communautair mechanisme voor interventies op het gebied van civiele bescherming bij natuur-, milieu- en technologische rampen binnen en buiten de Europese Unie op te zetten. Dankzij dit mechanisme zal het mogelijk zijn snel operationele teams te mobiliseren en ondersteuning te verlenen om een land dat hulp nodig heeft, te assisteren. Doel is ook de interventies beter te co</B></I><I><B>ördineren en effici</B></I><I><B>ënter te laten verlopen. De Commissie denkt dat het voorgestelde systeem zal bijdragen tot het redden van levens en tot het beschermen van het milieu door de schade en de verontreiniging te beperken.</B></I>
<P>Bij de presentatie van het voorstel heeft Margot Wallström, het met milieuzaken belaste lid van de Commissie, verklaard: "Dit voorstel is bedoeld om aan de verwachtingen van Europese burgers te beantwoorden. De ervaring met recente milieu-, natuur- en technologische rampen was aanleiding tot oproepen voor dringende verbetering van het optreden van de EU bij acties om levens te redden en het milieu te beschermen. Met dit voorstel wil de Commissie concrete en snelle bijstand van interventieteams uit de lidstaten van de EU mogelijk maken wanneer een land niet over voldoende hulpmiddelen beschikt om rampen te bestrijden. Met een betere coördinatie van deze interventieteams kunnen wij dit doel beter bereiken." 
<P>Michel Barnier, het met regionaal beleid en institutionele hervormingen belaste lid van de Commissie, heeft verklaard: "De nieuwe regeling zal de interventies bij rampen in Europa verbeteren door een betere coördinatie van de middelen en een versterking van de communicatie en opleidingsmogelijkheden. Het Europese systeem kan in noodsituaties te allen tijde worden gemobiliseerd."
<P>Eerder dit jaar, toen hij het vijfjarenprogramma van de Commissie aan het Europees Parlement voorlegde, heeft Romano Prodi, de Voorzitter van de Commissie, opgeroepen tot actie om de Europese civiele bescherming te versterken. Deze oproep volgde op een reeks natuur-, milieu- en technologische rampen, die in een aantal lidstaten en buurlanden ernstige schade hebben aangericht. Het Europees Parlement heeft tevens een aantal resoluties aangenomen waarin de Commissie wordt verzocht dergelijke initiatieven te nemen.
<P>Het ging onder andere om aardbevingen, olievervuiling voor de Bretonse kust, verwoestende stormen in verschillende lidstaten en zware overstromingen in een aantal kandidaat-landen. Dijkbreuken hebben ernstige verontreiniging van de Donau veroorzaakt en de vuurwerkexplosie in Nederland heeft een groot aantal mensenlevens gekost. De verliezen in de Europese Unie ten gevolge van deze rampen zijn enorm, honderden levens gingen verloren en in Turkije zijn 15.000 mensen bij de eerste aardbeving aldaar omgekomen. De directe economische schade liep in de tientallen miljarden euro (alleen al ongeveer 20 miljard bij de stormen in Frankrijk en honderden miljoenen ten gevolge van de olieverontreiniging). 
<P>Uit de ervaring die in de afgelopen jaren met rampen is opgedaan is gebleken dat het huidige systeem de capaciteit mist om voldoende middelen van de lidstaten los te krijgen en de vereiste interventies te coördineren. Er is dus duidelijk behoefte aan de aanzienlijk versterkte regeling waarom op politiek niveau is gevraagd.
<P>Het voorstel van de Commissie voor een beter mechanisme voor civiele bescherming bestaat uit de volgende vier sleutelelementen:
<UL><P>Inventarisatie vooraf van de voor interventies beschikbare hulpmiddelen. Het doel is vooraf na te gaan welke interventieteams bij de diensten voor civiele bescherming van de lidstaten op zeer korte termijn (over het algemeen binnen 2 à 24 uur na het ontstaan van de noodsituatie) beschikbaar zijn en kunnen worden ingezet (de samenstelling van deze teams varieert naar gelang van het type noodsituatie en de specifieke eisen die daardoor worden gesteld).
<P>Opleidingsprogramma ter verbetering van de inzetbaarheid. Het doel is een opleidingsprogramma op te zetten waardoor het vermogen tot samenwerking van de betrokken teams moet worden vergroot en een optimale onderlinge complementariteit moet worden bevorderd. Dit programma zal gezamenlijke opleidingen en oefeningen omvatten en zal teamleden tevens de kans geven voor korte periodes gedetacheerd te worden bij teams in andere lidstaten. 
<P>Evaluatie- en coördinatieteams. Het doel is het mogelijk te maken een klein evaluatie- en coördinatieteam te mobiliseren en onmiddellijk naar de plaats van de ramp te sturen. Dit moet ter plaatse voor een betere efficiency en coördinatie zorgen en een snelle inventarisatie van de middelen die het beste in een bepaalde noodsituatie kunnen worden ingezet, mogelijk maken. De teams moeten, waar nodig, ook contacten onderhouden met de bevoegde instanties van het land dat bijstand vraagt.
<P>Totstandbrenging van een gemeenschappelijk communicatiesysteem voor noodsituaties. Het doel is een gemeenschappelijk operationeel systeem te ontwikkelen voor de communicatie tussen de instanties voor civiele bescherming van de lidstaten en de bevoegde diensten van de Commissie in noodsituaties.
</UL><P>De interventieteams zullen het kernelement van de regeling vormen. Voor de beheersing van noodsituaties is er echter steeds een aanzienlijke behoefte aan flexibiliteit. Daarom zal de lidstaten en derde landen ook de mogelijkheid worden geboden om andere steun te verzoeken, onder andere gespecialiseerd personeel en aangepaste uitrusting voor specifieke noodsituaties. Met civiele bescherming belaste instanties in de lidstaten, niet-gouvernementele organisaties en andere op dit gebied actieve entiteiten kunnen deze hulpmiddelen verstrekken.
<P>De kandidaat-landen zullen worden uitgenodigd om deel te nemen aan het mechanisme. De recente ervaring met de aardbeving in Turkije en de dijkbreuk in het stroomgebied van de Donau wijst er duidelijk op dat het mechanisme voor deze landen belangrijk is. Daarom zijn in het voorstel van de Commissie bepalingen voor hun deelneming opgenomen.
<P>Het land dat bij een ramp om bijstand verzoekt, zal de algemene verantwoordelijkheid voor het ingrijpen in de noodsituatie volledig behouden.
<P>Het communautaire mechanisme voor de coördinatie van interventies op het gebied van civiele bescherming in noodsituaties kan ook een bijdrage leveren tot het algemene niet-militaire ingrijpen van de Unie bij crises in derde landen in het kader van het gemeenschappelijke buitenlandse en veiligheidsbeleid.
<P>Het voorstel van de Commissie voor een versterkt communautair mechanisme voor interventies op het gebied van civiele bescherming is een aanvulling op het bestaande communautaire actieprogramma voor civiele bescherming (2000-2004) - zie bijlage. De voorgestelde acties zijn niet voorzien in het bestaande actieprogramma. Er zal voor de nodige samenhang en complementariteit tussen het bestaande actieprogramma en de maatregelen in het kader van de voorgestelde regeling worden gezorgd.
<P><B>Bijvoegsel</B>
<P><B>Het communautaire actieprogramma voor civiele bescherming</B>
<P>In 1997 is een eerste programma voor twee jaar (1998-1999) vastgesteld. Daarvoor is 3 miljoen euro uitgetrokken. In 1999 is een tweede programma voor vijf jaar (2000-2004) vastgesteld met een budget van 7,5 miljoen euro. Deze communautaire programma's zijn overeenkomstig het subsidiariteitsbeginsel bedoeld om de activiteiten van de lidstaten te steunen en aan te vullen teneinde ze effectiever te maken. Met name biedt het programma de mogelijkheid voor het op grote schaal bundelen van de op nationaal niveau opgedane ervaring en voor wederzijdse hulp wanneer dit nodig is. 
<P>Wat is er tot op heden met het actieprogramma bereikt? 
<P>Om de beperkte voor het programma uitgetrokken middelen beter te benutten heeft de Commissie in nauwe samenwerking met de nationale diensten voor civiele bescherming een aantal grote intergouvernementele projecten opgezet die vooral bedoeld zijn om te komen tot gemeenschappelijk aanvaarde regels, richtsnoeren en aanbevelingen en om netwerken van deskundigen op het gebied van civiele bescherming uit te breiden. 
<P>De volgende twee grote projecten hebben prioriteit gekregen:
<P><B>Preventie van rampen</B>
<UL><P>Met dit project wordt in eerste instantie getracht te komen tot richtsnoeren voor het gebruik van risicobeoordelingstechnieken, voor de preventie van plotselinge overstromingen en voor de verbetering van de brandveiligheid. 
</UL><P><B>Voorlichting van het publiek</B>
<UL><P>Dit project moet op lange termijn een bijdrage leveren tot de verwezenlijking van een gemeenschappelijke veilige ruimte voor de 370 miljoen inwoners van Europa. Hieraan wordt gewerkt door een betere voorlichting van de bevolking over de risico's waaraan ze blootstaan en de manier waarop ze zich bij een ongeval moeten gedragen en door de bevordering van gemeenschappelijke alarm- en signaleringssystemen. 
</UL><P>In het kader van het nieuwe actieprogramma zal steun worden gegeven aan een initiatief om te komen tot een communautair platform dat de integratie van nieuwe technologie, met name satellietbeelden en moderne communicatiemiddelen, in de systemen voor civiele bescherming moet vergemakkelijken. 
<P>Tevens worden andere belangrijke projecten uitgevoerd voor de uitwisseling van deskundigen, crisisbeheersing en rampengeneeskunde. 
<P>Aanvullende informatie over de activiteiten van de Gemeenschap op het gebied van civiele bescherming is op internet te vinden, en wel op de volgende website:
<P><A HREF="http://ec.europa.eu/environment/civil/">http://ec.europa.eu/environment/civil/</A>
