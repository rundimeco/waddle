					<p align="right"><b>IP/05/1286</b></p>
<p align="right">Bruksela, dnia 17 października 2005 r.</p>
<h1>
<a name="Heading4"></a><b>Komisja Europejska bada zasady
równoległego przywozu pestycydów do Zjednoczonego Królestwa,
Włoch, Polski i na Węgry</b></h1>
<p><b><i>Komisja rozpoczęła postępowania wyjaśniające w
sprawie niektórych praktyk utrudniających przywóz pestycydów
z innych Państw Członkowskich i stosowanych przez Zjednoczone
Królestwo, Włochy, Polskę i Węgry. Zgodnie z prawodawstwem
Unii Europejskiej taki przywóz jest dozwolony, jeżeli przywożony
produkt jest dopuszczony do sprzedaży w Państwie Członkowskim
pochodzenia i jest identyczny lub wystarczająco podobny do produktu
już dopuszczonego do sprzedaży w Państwie Członkowskim
przeznaczenia. Komisja zwróciła się do czterech wyżej
wymienionych Państw Członkowskich o wyjaśnienie i jasne
określenie stosowanych przez nie zasad przywozu środków ochrony
roślin z innych Państw Członkowskich. </i></b></p>
<p><b>Zjednoczone Królestwo - </b>Władze Zjednoczonego Królestwa
stosują warunki równoległego przywozu pestycydów, które
są bardziej restrykcyjne od warunków uznanych przez Europejski
Trybunał Sprawiedliwości. Władze Zjednoczonego Królestwa
wymagają zwłaszcza, aby produkt, który ma zostać
przywieziony i wystarczająco podobny produkt już wprowadzony na rynek
były wytworzone przez tę samą firmę lub
przedsiębiorstwo stowarzyszone. Władze Zjednoczonego Królestwa
prawdopodobnie niedostatecznie uzasadniły odmowę przyznania
pozwoleń na równoległy przywóz.  Ponadto Komisja
odnotowała skargi w związku z opóźnieniami w procedurze
wydawania pozwoleń. </p>
<p><b>Polska</b> - W tym Państwie Członkowskim nie wprowadzono
uproszczonej procedury dotyczącej równoległego przywozu.  Z tego
powodu władze Polski uniemożliwiają równoległy
przywóz z innych Państw Członkowskich. </p>
<p><b>Węgry</b> - Komisja zakwestionowała niektóre wymogi w
ramach procedury wydawania pozwoleń na równoległy przywóz.
Zdaniem Komisji, węgierska procedura administracyjna w zakresie
przyznawania pozwoleń na przywóz jest zbyt uciążliwa. 
Dotyczy to również kryteriów stosowanych przy ustalaniu
podobieństwa między przywożonym produktem równoległym a
produktem już dopuszczonym do sprzedaży lub identyczności tych
produktów.</p>
<p><b>Włochy </b>- Władze Włoch prawdopodobnie wymagają od
importera równoległego szczegółowych informacji, do
których niekoniecznie ma on dostęp. Importer równoległy ma
poza tym przedstawić również urzędowe tłumaczenie
niektórych dokumentów, które nie dostarczają nowych ani
istotnych informacji. Ponadto okres (90 dni), w którym władze
Włoch mogą wydać pozwolenie na równoległy przywóz,
uznano za zbyt długi.</p>
<p><b>Informacje dodatkowe</b></p>
<p>Traktat WE zobowiązuje Komisję do zapewniania, aby przepisy UE
były poprawnie wprowadzane w życie. Komisja Europejska otrzymała
takie uprawnienia na mocy procedury w sprawie naruszenia przepisów
określonej w art. 226 i 228 Traktatu. Głównym celem tej procedury
nie jest wszczęcie postępowania w sprawie naruszenia przepisów w
Trybunale Sprawiedliwości, lecz spowodowanie w ramach <b>postępowania
poprzedzającego wniesienie skargi</b>, aby Państwo Członkowskie
przestrzegało prawodawstwa UE.</p>
<p>Główne etapy postępowania poprzedzającego wniesienie
skargi to:</p>
<p><b>1. Wezwanie do usunięcia uchybienia</b></p>
<p>Wezwanie do usunięcia uchybienia stanowi pierwszy etap postępowania
poprzedzającego wniesienie skargi, podczas którego Komisja zwraca
się do danego Państwa Członkowskiego o przedstawienie w podanym
terminie uwag na temat określonego problemu dotyczącego stosowania
prawodawstwa wspólnotowego. Komisja nie wnosi skargi przeciwko Państwu
Członkowskiemu, lecz umożliwia mu złożenie
wyjaśnień dotyczących rzekomego naruszenia przepisów.
Państwo Członkowskie musi udzielić odpowiedzi w ciągu
dwóch miesięcy. </p>
<p><b>2. Uzasadniona opinia</b></p>
<p>Uzasadniona opinia, w oparciu o wezwanie do usunięcia uchybienia,
zawiera szczegółowe zestawienie przyczyn, dla których Komisja
stwierdziła, że dane Państwo Członkowskie nie
wypełniło jednego lub więcej ze swoich zobowiązań
zgodnie z Traktatem lub innym prawodawstwem UE. Państwo Członkowskie
musi udzielić odpowiedzi w ciągu dwóch miesięcy.</p>
<p><b>3. Decyzja o odesłaniu sprawy do Trybunału
Sprawiedliwości</b></p>
<p>Odesłanie sprawy do Trybunału Sprawiedliwości Wspólnot
Europejskich otwiera postępowanie sporne.</p>

