					<p align="right"><b>IP/05/1673</b></p>
<p align="right">Brüssel, 21. detsember 2005</p>
<h1>
<a name="Heading4"></a><b>Uus jäätmestrateegia: Euroopa
muutmine ringlussevõtuühiskonnaks</b></h1>
<p><b><i>Euroopa komisjon tegi täna ettepaneku jäätmete
vältimise ja ringlussevõtu uue strateegia kohta. Kõnealuse
pikaajalise strateegia eesmärgiks on aidata Euroopal muutuda
ringlussevõtuühiskonnaks, mis üritab jäätmete teket
vältida ja kasutab jäätmeid ressursina. Strateegia põhineb
samuti täna vastu võetud temaatilisel ressursistrateegial.  Esimese
sammuna teeb komisjon ettepaneku läbi vaadata 1975. aasta raamdirektiiv
jäätmete kohta, et sätestada ringlussevõtustandardid ja
lisada liikmesriikide kohustus arendada riiklikke jäätmete
vältimise programme. Kõnealune läbivaatamine ühendab,
lihtsustab ja selgitab õigusakte, aidates sellega kaasa paremale
õiguskorraldusele. Jäätme- ja ressursistrateegiad on kaks
seitsmest 6. keskkonnaalase tegevusprogrammi (2002–2012) raames
nõutavatest „temaatilistest“ strateegiatest.  </i></b></p>
<p>Keskkonnavolinik Stavros Dimas ütles järgmist:
„Jäätmemaht on ebaproportsionaalselt kasvanud, ületades
isegi majanduskasvu. Jäätmete tootmine, ladustamine ja
ringlussevõtmine on meie kõigi, nii üksikisikute, ettevõtete
kui ka ametiasutuste ühine mure. Nüüd on aeg meie lähenemist
uuendada ja edendada laiemat ja tõhusamat ringlussevõtutegevust.
Täpselt seda meie strateegia teebki.“</p>
<p><b>Rohkem jäätmeid kui kunagi varem</b></p>
<p>ELi keskkonnaalased õigusaktid on aidanud parandada meie
jäätmekasutust ja konkreetsete jäätmevoogude
ringlussevõttu, nagu näiteks olmejäätmed, pakendid, autod
ning elektri- ja elektroonikaseadmed. Jäätmekäitlus ei ole enam
ammu räpane, reostav tegevusala. Prügilatele ja
jäätmepõletusahjudele kehtivad kõrged standardid.
Kõnealune tööstusharu üritab tänapäeval
jäätmetest kasumit teenida, selle asemel et seda kõrvale
heita.</p>
<p>Sellegipoolest toodetakse ELis aastas arvestuslikult rohkem kui 1,3 miljardit
tonni jäätmeid ja see number kasvab sarnaselt majanduskasvuga.
Näiteks kasvasid nii SKT kui ka olmejäätmete hulk aastatel
1995–2003 19% võrra. Kõnealuse kasvu üheks tagajärjeks
on see, et vaatamata ringlussevõtu suurele kasvule, kahanevad
prügimäed, mis on keskkonna seisukohast kõige problemaatilisem
viis jäätmetest vabanemiseks, aeglaselt.</p>
<p><b>Jäätmepoliitika peab aitama parandada meie ressursside
kasutusviise</b></p>
<p>Praegu on uute teadmiste valguses vajalik ELi jäätmepoliitikat
ajakohastada ja laiendada.  Ettevõtted ja ametiasutused peavad rakendama
kogu elutsüklit hõlmavat lähenemisviisi, mis ei arvesta ainult
jäätmetest tuleneva reostusega. Arvesse tuleb võtta ka seda,
kuidas jäätmepoliitika saaks kõige tõhusamalt vähendada
negatiivseid keskkonnamõjusid seoses ressursside kasutamisega
jäätmete vältimise, ringlussevõtu ja taastamise kaudu.</p>
<p>Kõnealuse eesmärgi poole liikumiseks peab ELi
jäätmeseadus ringlussevõtuga seotud tegevuste arendamiseks looma
sobiva õiguskeskkonna.</p>
<p><b>Strateegiaga kavandatavad meetmed</b></p>
<p>Strateegia moodustab tervikliku paketi. See sisaldab õigusakti
ettepanekut ajakohastada 1975. aasta raamdirektiivi jäätmete
kohta.</p>
<p>Raamdirektiivi läbivaatamise ettepaneku peamised osad on:</p>
<ul>
<li>Jäätmepoliitika keskendamine ressursside kasutamise
parandamisele.</li>
<li>Kohustuslikud riiklikud jäätmete vältimise programmid, mille
puhul arvestatakse mitmesuguste riiklike, piirkondlike ja kohalike oludega,
tuleb lõpule viia kolm aastat pärast kõnealuse direktiivi
jõustumist.</li>
<li>Ringlussevõtuturu parandamine keskkonnastandardite kehtestamise kaudu,
milles täpsustatakse, millistel tingimustel ei peeta teatavaid
ringlussevõetud jäätmeid enam jäätmeteks.</li>
<li>Jäätmetega seonduvate õigusaktide lihtsustamine, selgitades
mõisteid, lihtsustades sätteid ja täiendades direktiivi ohtlike
jäätmete kohta (91/689/EMÜ) ja direktiivi vanaõli
kõrvaldamise kohta (75/439/EMÜ), keskendudes viimase puhul pigem
kogumisele kui regenereerimisele, mis ei ole enam keskkonna seisukohast
õigustatud.</li></ul><p>Viieks järgmiseks aastaks on kavandatud
edasised meetmed, et edendada ringlussevõttu ja luua sellega seotud
tegevustele parem õiguskeskkond. Strateegiaga kaasneb mõju
hindamine.</p>
<p><b>Temaatilised strateegiad</b></p>
<p>Ülejäänud viis temaatilist strateegiat, mida komisjon ELi 6.
keskkonnaalase tegevusprogrammi raames arendab, hõlmavad õhusaastet
(esitatud 21. septembril 2005) ja merekeskkonda (20. oktoobril 2005) ning
peatselt ka mullastikku, pestitsiide ja linnakeskkonda. </p>
<p>Temaatilised strateegiad esindavad kaasaegset otsuste tegemise viisi. Need
põhinevad ulatuslikul uurimistegevusel ja aruteludel huvirühmadega,
käsitlevad teemasid terviklikult, võttes arvesse seoseid muude
probleemide ja poliitikavaldkondadega, ning edendavad paremat
õiguskorraldust. </p>
<p>Kõnealusest strateegiast täpsema ülevaate saamiseks vt <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a><br>Strateegia
on tervikuna kättesaadav järgmisel aadressil:</p>
<p><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>.
<br>Tasuta videoklipp ressursi- ja jäätmestrateegia kohta on
telejaamade ja -võrkude jaoks kättesaadav aadressil:<br><a
href="http://www.tvlink.org">http://www.tvlink.org</a></p>

