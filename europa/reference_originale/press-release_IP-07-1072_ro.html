					<p align="right"><b>IP/07/1072</b></p>
<p align="right">Bruxelles, 11 iulie 2007</p>
<h1>
<a name="Heading4"></a><b>SĂ TRECEM LA ACŢIUNE:</b><b>
Înscrieţi-vă acum la Zilele porţilor deschise 2007 ale
regiunilor şi oraşelor UE – 8-11 octombrie în
Bruxelles</b></h1>
<h2>
<a name="Heading7"></a><b><i>Înscrieţi-vă acum la „Zilele
porţilor deschise 2007 – Săptămâna europeană a
regiunilor şi oraşelor” (OPEN DAYS) în Bruxelles între
8 şi 11 octombrie pentru a vă asigura locul la cea mai mare
ediţie a acestui eveniment, a cărui temă este „SĂ
TRECEM LA ACŢIUNE – Regiunile şi oraşele oferă
creştere economică şi locuri de muncă”.</i></b><b><i>
Au început acum înscrierile la cea de-a cincea ediţie a
manifestării anuale Zilele porţilor deschise, care va înregistra
anul acesta un număr record de participanţi: 212 regiuni şi
oraşe, dintre care 36 de oraşe sau regiuni ale capitalelor, inclusiv
16 capitale europene, din 33 de ţări. Organizate de Comitetul
Regiunilor al UE şi Direcţia Generală Politica Regională a
Comisiei Europene, Zilele porţilor deschise reunesc factori de decizie ai
UE, politicieni la nivel naţional, local şi regional, experţi
în domeniu şi reprezentanţi ai organizaţiilor din mediul de
afaceri, din sectorul bancar şi din societatea civilă.  Se
aşteaptă un număr de până la 5000 de participanţi
în cadrul evenimentelor, care includ 150 de seminarii şi
ateliere.</i></b></h2>
<p>Preşedintele Comisiei, José Manuel Barroso, a declarat:
„<i>Această manifestare sintetizează Europa rezultatelor pe care
o construim împreună</i>.<i> Îmi exprim convingerea că
autorităţile regionale şi locale joacă un rol esenţial
în sensibilizarea cetăţenilor cu privire la relevanţa pe
care o are Uniunea Europeană pentru ei.  Noi le putem oferi rezultate
şi soluţii reale. De aceea am denumit evenimentul din acest an SĂ
TRECEM LA ACŢIUNE:  regiunile asigură creştere economică
şi locuri de muncă. Aceste cuvinte exprimă toate intenţiile
noastre. Nutresc speranţa că acest eveniment va cunoaşte un
succes deosebit.” </i></p>
<p>Comisarul european pentru politica regională, dna Danuta Hübner, a
declarat: <i>„Ca şi în anii trecuţi, evenimentul Zilele
porţilor deschise 2007 va reuni experţi la nivel naţional,
regional şi local pentru a dezbate aspecte legate de dezvoltarea
regională, pentru a propune noi idei şi pentru a vedea în ce mod
putem îmbunătăţi realizarea acestui obiectiv.  Aştept
cu nerăbdare ocazia extraordinară de a întâlni experţi
şi actori ai politicii regionale pentru a determina modul în care vom
putea să ne atingem obiectivele de creştere a standardului de
viaţă în toate oraşele şi regiunile UE”. </i></p>
<p>Michel Delebarre, preşedintele Comitetului Regiunilor, primar şi
deputat al oraşului Dunkerque, Franţa, a declarat: <i>„De la
lansarea evenimentului Zilele porţilor deschise în anul 2003, acest
eveniment a devenit o platformă unică în Europa pentru
comunicare, dezbatere şi crearea de reţele între regiunile
şi actorii din domeniul politicii regionale şi de coeziune. Să
facem acest lucru posibil în regiunile care sunt nu numai mai competitive
ci şi mai solidare între ele, regiuni în care putem crea
oportunităţi de acţiune atât pentru autorităţile
publice cât şi pentru sectorul privat”.</i></p>
<p>Tema „Să trecem la acţiune” a Zilelor porţilor
deschise din acest an reflectă lansarea a 450 de noi programe de dezvoltare
la nivel naţional, regional şi transfrontalier, precum şi o
investiţie de 500 miliarde de euro provenind din surse publice şi
private, în cursul următorilor şapte ani. Seminariile Zilelor
porţilor deschise se grupează în jurul a cinci teme:</p>
<ul>
<li><b>Atragerea investitorilor:</b> Regiunile şi oraşele arată
cum funcţionează acest lucru; </li>
<li><b>Aspecte legate de proximitate:</b> Grupurile industriale şi
dezvoltarea regională;</li>
<li><b>Investiţii înţelepte:</b> Parteneriate între sectorul
public şi privat şi inginerie financiară;</li>
<li><b>Trecerea frontierelor:</b> Crearea de reţele şi cele mai bune
practici în sprijinul creşterii economice şi al locurilor de
muncă;</li>
<li><b>Verificarea realizării:</b> Modul în care noile programe sunt
puse în aplicare.</li></ul><p>În plus faţă de programul de
la Bruxelles, autorităţile locale şi regionale vor organiza
aproximativ 100 de manifestări locale dedicate Zilelor Porţilor
Deschise în ţările lor, pe tot parcursul lunii octombrie.
Evenimentul va evidenţia, pentru prima dată, dimensiunea
internaţională a politicii regionale, prin prezenţa
miniştrilor şi reprezentanţilor regionali din regiuni din China,
Rusia şi Brazilia, care iau parte la această manifestare, precum
şi prin prezenţa experţilor din alte ţări terţe
şi a organismelor internaţionale.  </p>
<p>În urma succesului înregistrat odată cu lansarea din 2006,
Comitetul Regiunilor va găzdui, din nou, <b>Cafeneaua
Învestitorilor</b> care reuneşte parteneri publici şi
privaţi în jurul a şapte „sate” tematice care
acoperă domeniul transportului, energiei, mediului înconjurător,
societăţii bazate pe cunoaştere, sănătăţii,
cercetării şi inovaţiei şi ingineriei financiare. Pe
lângă faptul că reprezintă o cafenea adevărată,
aceasta constituie cadrul pentru 50 de seminarii şi ateliere unite, precum
şi pentru un studio TV.<br><b>Pentru mai multe informaţii şi
înscrieri:</b></p>
<p><a href="http://www.opendays.europa.eu">www.opendays.europa.eu</a>
<br>Informaţii suplimentare despre politica regională europeană
sunt disponibile la adresa:</p>
<p><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a></p>

