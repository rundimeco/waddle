					<p align="right"><b>IP/05/1555</b></p>
<p align="right">Bruselj, 9. decembra 2005</p>
<h1>
<a name="Heading4"></a><b>Latinska Amerika: Evropska komisija obnavlja
svojo strategijo</b></h1>
<p><b><i>Danes je Evropska komisija Svetu in Evropskemu parlamentu predlagala
obnovljeno strategijo za krepitev strateškega partnerstva med Evropsko
unijo in Latinsko Ameriko. Komisija v okviru priprav na naslednji vrh Evropska
unija-Latinska Amerika/Karibi, ki bo maja 2006 potekal na Dunaju, preučuje
trenutne izzive in izdaja konkretna priporočila, s čimer temu
partnerstvu daje nov zagon. Predlaga zlasti, naj se okrepi politični dialog
med obema regijama, naj se spodbudijo gospodarske in trgovinske izmenjave ter
regionalna integracija in boj proti neenakostim ter naj svojo politiko
sodelovanja in pomoči pri razvoju bolj prilagodi latinsko-ameriški
stvarnosti. </i></b></p>
<p>Benita Ferrero-Waldner, komisarka za zunanje odnose in evropsko sosedsko
politiko, je izjavila: <i>„Za vzpostavitev dialogov in novih možnosti
želimo okrepiti obojestransko razumevanje in partnerstvo, ki obstaja med
obema regijama. Če bomo delovali skupaj, bomo bolj pripravljeni na spopad z
izzivi globalizacije in s tem prispevali k miru, stabilnosti regije in njenemu
razvoju prek večje socialne kohezije, boljšega demokratičnega
upravljanja in regionalne integracije.“</i></p>
<p>Komisija predlaga, da se partnerstvu med EU in Latinsko Ameriko, pred katerim
so trenutno številni izzivi, da nov zagon.</p>
<p>V prihodnjih letih si bo Komisija prizadevala za:</p>
<ul>
<li>vzpostavitev okrepljenega strateškega partnerstva preko mreže
pridružitvenih sporazumov in sporazumov o prosti trgovini, ki bi zajemali
vse države v regiji, ter okrepitev obstoječih sporazumov z Mehiko in
Čilom;</li>
<li>večjo osredotočenost političnega dialoga glede na sogovornike
za okrepitev vpliva obeh regij na mednarodnem prizorišču; </li>
<li>razvoj dialogov o socialni koheziji in okolju za trajno zmanjšanje
neenakosti ter spodbujanje trajnostnega razvoja. Komisija predlaga, da se vsaki
dve leti organizira Forum socialne kohezije in zasedanje ministrov za okolje z
namenom priprave vrhov EU-Latinska Amerika/Karibi; </li>
<li>prispevanje k vzpostavitvi trdnega in predvidljivega okvira, ki bi
latinsko-ameriškim državam lahko pomagal pridobiti več evropskih
naložb, te pa bi v končni fazi prispevale h gospodarskemu razvoju.
Komisija spodbuja Evropsko investicijsko banko, naj uvede „pomoč za
Latinsko Ameriko“, da bi s posojili podprla medsebojno povezanost
infrastrukturnih omrežij. </li>
<li>ohranitev zavezanosti Komisije pri podpiranju držav Latinske Amerike v
boju proti drogam in korupciji;</li>
<li>povečanje vzajemnega razumevanja preko izobraževanja in kulture.
Prednostna naloga Komisije je izgradnja skupnega prostora višjega
izobraževanja in Komisija se zavezuje, da bo na evropske univerze
sprejemala študente in profesorje iz Latinske Amerike.
</li></ul><p><b>Odnosi med EU in Latinsko Ameriko</b></p>
<p>EU je prvi tuji investitor v Latinski Ameriki, glavni vir sredstev v regiji
in tudi prvi trgovinski partner številnih držav, zlasti držav
Mercosura. Politični dialog z državami v regiji se je okrepil z
organiziranjem treh vrhov EU-Latinska Amerika/Karibi (Rio v 1999, Madrid v 2002
in Guadalajara v 2004). Danes predlagana strategija je istočasno tudi
podlaga za pripravo naslednjega vrha Evropska unija-Latinska Amerika/Karibi, ki
bo maja 2006 potekal na Dunaju.</p>
<p><a name="_Hlt121886836"></a><a name="_Hlt121886837"></a>Sporočilo je na
voljo na: <br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Za podrobnejše informacije:</p>
<p>Odnosi EU z Latinsko Ameriko: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

