					<p align="right"><b>IP/05/1157</b></p>
<p align="right">Brüssel, 19. september 2005</p>
<h1>
<a name="Heading4"></a><b>Keskkond: komisjon toetab 71 miljoni euroga
89 uuendusprojekti 17 riigis</b></h1>
<p><b><i>Euroopa Komisjon kiitis 2005. aasta keskkonna LIFE-abi programmi alusel
heaks 89 uuendusliku keskkonnaprojekti rahastamise 17 riigis. Kõnealuste
projektidega tutvustatakse uusi meetodeid ja tehnikaid mitmesuguste
keskkonnaprobleemidega tegelemiseks, aidates sellega kaasa Euroopa
keskkonnatingimuste parandamisele. Projektide läbiviijateks on abisaajad
või projekti elluviijad Belgias, Taanis, Eestis, Soomes, Prantsusmaal,
Saksamaal, Kreekas, Ungaris, Iirimaal, Itaalias, Luksemburgis, Madalmaades,
Portugalis, Rumeenias, Hispaanias, Rootsis ja Ühendkuningriigis.
Investeeringu kogusumma neisse projektidesse on 220 miljonit eurot, millest EL
annab 71 miljonit eurot.</i></b></p>
<p>Keskkonnavolinik Stavros Dimas on öelnud järgmist: „Keskkonna
LIFE-abi programmiga toetatakse veelgi tõhusamate ja uudsemate
tehnoloogiate väljaarendamist keskkonnaprobleemide lahendamiseks.
Ühtlasi on need uuendused abiks ELi konkurentsivõime ja majanduskasvu
eesmärkide saavutamisel.“</p>
<p>Komisjon sai sellel aastal arvukatelt avalik-õiguslikelt ja
eraorganisatsioonidelt 534 ettepanekut keskkonna LIFE-abi programmi kaudu
rahastamiseks. Komisjon valis nende hulgast välja 89 projekti, millega
rakendatakse keskkonnaprobleemide lahendamiseks läbimurdelist
tehnoloogiat.</p>
<p>Sellel aastal on nii valitud projektide arvult (31) kui ka ELi eraldatud
summade poolest (27 miljonit eurot, mis moodustab 39% kogusummast) esikohal
jäätmehooldus. Populaarsuselt teisel kohal on 22 projektiga (17
miljonit eurot) majandustegevuse keskkonnamõju vähendamine. Peaaegu
viiendik ELi rahastamisest  (14 miljonit eurot) eraldatakse põhjavee ja
pinnavee säästlikku majandamist käsitlevale 17 projektile.
Kaheteistkümne projektiga käsitletakse säästliku maakasutuse
arengut ja planeerimist, jagades umbes 9 miljonit eurot (st 10%) saadaolevatest
ELi rahalistest vahenditest. Seitsme projektiga (5 miljonit eurot) keskendutakse
toodete ja teenuste keskkonnamõjude vähendamisele.</p>
<p><b>LIFE-abi programm</b></p>
<p>LIFE-abi on ELi rahastamisvahend, millega toetatakse keskkonna- ja
looduskaitseprojekte nii kogu ELis kui ka mõnes kandidaatriigis,
ühinejariigis ja naaberriigis. Programmi eesmärgiks on konkreetsete
meetmete rahastamise kaudu kaasa aidata ELi keskkonnapoliitika arendamisele ja
rakendamisele. 1992. aastast alates on LIFE-abi kaudu kaasrahastatud ligikaudu
2500 projekti, eraldades keskkonnakaitsele 1500 miljonit eurot.</p>
<p>Keskkonna LIFE-abi, mille kaudu rahastatakse uuenduslikke katse- ja
näidisprojekte, on üks kolmest LIFE-abi programmi temaatilisest osast.
Teised kaks osa on looduse LIFE-abi ja kolmandate riikide LIFE-abi. </p>
<p>Looduse LIFE-abi eesmärgiks on kaasa aidata loodusliku linnustiku kaitse
kohta ja looduslike elupaikade kaitse kohta käivate ELi direktiivide,
eelkõige viimase direktiivi alusel loodud Natura 2000 kaitsealade
võrgustiku rakendamisele. Kolmandate riikide LIFE-abi aitab Vahemere- ja
Läänemere-äärseid kolmandaid riike keskkonnakaitsealase
suutlikkuse arendamisel. Looduse LIFE-abi ja kolmandate riikide LIFE-abi alusel
heakskiidetud projektide kohta vt pressiteateid <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
ja <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>.</p>
<p>Praegune LIFE programm (LIFE III) lõpeb 2006. aastaga. Komisjon tegi
ettepaneku uue programmi „LIFE +“ loomiseks, mida rakendataks
aastatel 2007-2013 eelarvega 219 miljardit eurot. Seda ettepanekut arutatakse
praegu ministrite nõukogus ja Euroopa Parlamendis.</p>
<p><b>Lisainformatsioon</b></p>
<p>Vt lisas esitatud kokkuvõtet 88 keskkonna LIFE-abi programmi alusel
rahastatud projekti kohta. Üksikasjalisemat teavet iga projekti kohta
võib leida aadressil:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>.</p>
<p align="right"><a name="_Hlt112496218"></a><b>LISA</b></p>
<p><b>Keskkonna LIFE-abi projektide 2005 ülevaade riikide kaupa</b></p>
<p><b>Belgia – 2 projekti</b></p>
<p>Mõlema projektiga käsitletakse <b>veemajandust</b>. Esimeses
projektis rakendatakse taimekaitsevahendite ohutuks kasutamiseks heade
majandamistavade juhiseid, et vältida pinnase- ja põhjavee
saastumist.</p>
<p>Teise projektiga näidatakse, et „metalli kohapeal
sadestamisena“ tuntud tehnika (<i>on site metal precipitation</i>) on
säästlik lahendus värviliste metallidega saastatud põhjavee
puhastamiseks.</p>
<p><b>Taani – 6 projekti</b></p>
<p>Kaks projekti on seotud <b>veemajandusega</b>. Neist ühe eesmärgiks
on vähendada kooskõlas ELi veepoliitika
raamdirektiiviga<a name="_Ref111348773"></a><sup><b><a name="fnB1" href="#fn1">[1]</a></b></sup>
põllumajandusliku tegevuse tulemusena tekkivaid lämmastiku- ja
fosforikadusid Odense jõgikonnas.</p>
<p>Teise projektiga käsitletakse pinnavee ja põhjavee integreeritud
kaitset Jüütimaa kolmes idapoolses piirkonnas.</p>
<p>Kahe projekti eesmärgiks on <b>majandustegevuse keskkonnamõju
</b>leevendamine. Esimene neist on prooviuuring, et katsetada uuenduslike
„biokatete” kasutamist prügilatest kasvuhoonegaasi heite
vähendamisel.</p>
<p>Teise projektiga demonstreeritakse kaubakeskustele mõeldud
külmutussüsteemi prototüübi ja külmutusainena
süsinikdioksiidi kasutavate muude samalaadsete rakenduste eeliseid
keskkonna, ohutuse ja ärilisest seisukohast.</p>
<p><b>Jäätmehoolduse</b> alal on ühe projekti eesmärgiks
põletamisprotsessil tekkivate reoveejääkide kasutamine betooni
tootmisel. Teise projektiga katsetatakse reovee- ja
kanalisatsioonijääkide kasutamist toorainena Taanis, Prantsusmaal,
Saksamaal ja Ühendkuningriigis asuvates kivivilla tootmise tehastes.</p>
<p><b>Eesti – 1 projekt</b></p>
<p>Projekti eesmärk on <b>majandustegevuse keskkonnamõju</b>
vähendamine. Projektiga näidatakse, et sealäga on võimalik
töötada täielikult ümber energiaks ja sekundaarseteks
tooraineteks (vesi ja väetis), kasutades selleks uut tehnoloogiat, mis
seisneb läga kääritamises, biogaasi töötlemises, et
muuta see roheliseks energiaks ja soojuseks, ning ringlussevõtmiseks
sobivate ja sobimatute koostisosade täielikus eraldamises.</p>
<p><b>Soome – 2 projekti</b></p>
<p>Mõlema projektiga käsitletakse <b>jäätmehooldust</b>.
Ühe projektiga uuritakse kooskõlas ELi
õigusaktidega<sup><b><a name="fnB2" href="#fn2">[2]</a></b></sup> elektri-
ja elektroonikaseadmete jäätmete ringlussevõtu võimalusi,
keskendudes eeskätt maapiirkondadele.</p>
<p>Teise projekti sihtrühmaks on Helsingi kodumajapidamised, koolid ja
päevakeskused, et tõsta seal keskkonnateadlikkust ja tagada, et
tekitatud jäätmete kogus ei ületaks 2003. aasta taset.</p>
<p><b>Prantsusmaa – 11 projekti</b></p>
<p><b>Veemajanduse projekti</b> sisuks on pihustatavate tõrjevahendites
pestitsiidide koguse tõhusama kontrollimise abil taimekaitsemeetodeid
täiustades vähendada pestitsiidide poolt tekitatavat veereostust.
Kogemusi jagatakse partneritega Itaalias ja Hispaanias.</p>
<p>Kolme projektiga käsitletakse <b>keskkonnasäästlikke
tehnoloogiaid</b>. Ühega neist tutvustatakse lennunduses ja
kosmosetööstuses kasutatava ebakorrapärase kujuga paneelide
keemilise lagundamise mehaanilist ja ühtlasi keskkonnasõbralikku
alternatiivi.</p>
<p>Teise projekti eesmärgiks on elektroflokulatsiooni baasil tekstiili
viimistlusprotsesside jaoks keskkonnasäästlikuma tehnoloogia
väljaarendamine.</p>
<p>Kolmanda projekti üldiseks eesmärgiks on keraamilisel terrakotal
põhineva toodangu kuivatamisprotsessil eralduva CO<sub>2</sub> hulga
vähendamine 30% võrra.</p>
<p>Kuue projektiga hõlmatakse <b>jäätmehooldust</b>. Esimesega
neist aidatakse kaasa uudsete pliivabade tööstusliku montaaži
liinide projekteerimisele, väljaarendamisele ja valideerimisele, uurides
uute pliivabade sulamite töökindlust niisugustes seadmetes vastavuses
Euroopa elektri- ja elektroonikaseadmete jäätmeid<sup>2 </sup>ning
ohtlike ainete (RoHS) kasutamise
piiramist<sup><b><a name="fnB3" href="#fn3">[3]</a></b></sup> käsitlevate
direktiividega.</p>
<p>Teise projektiga arendatakse välja aegunud õhusõidukite
käitlemise kord. Vaatamata tegevuse lõpetanud lennukite kasvavale
hulgale (aastas umbes 250) ei ole üldtunnustatud korda lennukite ohutul ja
keskkonna suhtes vastutustundlikul viisil kasutuselt kõrvaldamiseks.</p>
<p>Kolmanda projektiga, mille läbiviimise kohaks on
Deux-Sèvres&#8217;i departemang, püütakse jäätmete
teket vähendada ergutades elanikkonda ja ettevõtjaid
tarbimistsükli kõikides osades.</p>
<p>Neljanda projektiga demonstreeritakse ultrahelitehnoloogia juurutamise
tehnilist teostatavust reoveepuhastusjaamas tekkivate setete
vähendamiseks.</p>
<p>Viienda projektiga tutvustatakse eeskätt mobiiltelefonides,
sülearvutites, fotoaparaatides, mänguasjades jne kasutatavate
liitiumioonpatareide ringlussevõtu uuendusliku tehnoloogia
otstarbekust.</p>
<p>Kuuendas projektis asendatakse plii teiste sulamitega, et toota lennunduse ja
sõjaväe sidesüsteemidele rohelist elektroonikat. See aitab
saavutada vastavust RoHS direktiivi nõuetele, mis alates 1. juulist 2006
keelab elektroonikaseadmetes plii kasutamise.</p>
<p>Viimase Prantsusmaa projektiga käsitletakse <b>õhu kvaliteedi
juhtimist</b> ja selle raames paigaldatakse õhuproovide saamiseks
proovivõtuseade, kasutades õhus oleva õietolmu seireks uut
lähenemisviisi. Morfoloogia alusel õietolmuterade koguse
määramise asemel kasutatakse antigeensuse/allergeensuse
sidusmõõtmisi.</p>
<p><b>Saksamaa – 6 projekti</b></p>
<p>Kahe projektiga käsitletakse <b>veemajandust</b>. Esimeses neist
kasutatakse veepoliitika raamdirektiivi<sup><b>1</b></sup> toetavat
integreeritud lähenemisviisi põllumajanduse tekitatud hajureostuse
vähendamiseks.</p>
<p>Teise projektiga keskendutakse reovee puhastamise tehnoloogia
edasiarendustele, muutes kanalisatsioonijääkide orgaanilised
koostisosad uuenduslikku tehnoloogiat kasutades lahustuvateks, mis sobib
biogaasi tootmiseks.</p>
<p>Kahe projektiga käsitletakse keskkonnasäästlikke
tehnoloogiaid, et kaasa aidata <b>majandustegevuse keskkonnamõju</b>
vähendamisele. Ühe projektiga tutvustatakse alumiiniumist
mootoriplokkide valamiseks kasutatava uue anorgaanilise sideaine tehnilist ja
keskkonnakaitselist mõjusust. Kõnesolev protsess peaks vähendama
energiakulu kuni 30% ja oluliselt kahandama jäätmekoguseid.</p>
<p>Teise projektiga käsitletakse villa eeltöötlust lõnga
tootmisel. Peamiseks eesmärgiks on absorbeeruvate orgaaniliste
halogeniitide (AOX) heite kõrvaldamine ja puhastusprotsessis kemikaalide
kasutamise tunduv vähendamine, kasutades säästlikku plasma
eeltöötlusprotsessi.</p>
<p>Ühe projektiga käsitletakse <b>jäätmehooldust</b> ja
jäätmete vältimist, koostades väljaõppekava pliivaba
pehmejoodisjootmise juurutamiseks Euroopa elektroonikatööstuses.</p>
<p>Kuuenda projektiga püütakse vähendada
<b>keskkonnamõjusid</b>, mida tekitab terasetööstus, kus praegu
kasutatakse külmvaltsitud tahvlite puhastamiseks ohtlikke happeid.
Kasutatakse uut kõrgsurve vaakumtehnoloogial põhinevat kemikaalidevaba
protsessi.</p>
<p><b>Kreeka – 4 projekti</b></p>
<p>Esimene projekt on seotud <b>maakasutuse arendamise ja planeerimisega</b>,
juurutades laia osalusega lähenemisviisi Elefsina Bay linnapiirkonna
sotsiaalkeskkonna regenereerimise ambitsioonikale kavale 2020. aastaks.. </p>
<p>Teise, <b>õhu kvaliteedi juhtimist</b> käsitleva projekti
eesmärgiks on tervikliku süsteemi väljaarendamine õhusaaste
hindamiseks, seireks ja juhtimiseks Kozani prefektuuris
(Lääne-Makedoonia), kus asub riigi suurim pruunsöeküttel
töötav elektrijaam.</p>
<p>Kolmanda projektiga käsitletakse <b>toodete ja teenuste
keskkonnamõju</b> ja rakendatakse, kasutades säästva ehitamise
põhimõtet, kõiki sidusrühmi kaasavat integreeritud
tootepoliitika lähenemisviisi.</p>
<p>Viimase projektiga käsitletakse <b>veemajandust</b> ja
töötatakse põllumajandusmaadelt pärinevate
hajureostusallikate miinimumini viimiseks välja pakett
keskkonnasõbralikke tehnoloogiaid. Kõnesolevad tehnoloogiad
integreeritakse Evrotase jõe oru ja selle kaldaalade
kaitsekorralduskavasse.</p>
<p><b>Ungari – 1 projekt</b></p>
<p><b>Veemajandust</b> käsitlev projekt hindab Ungari lõunaosas
arseenisaaste ulatust põhjavees. Projektiga töötatakse välja
katseline majanduskava, kaasates sellesse arseeni eemaldamise uue
tehnoloogia.</p>
<p><b>Iirimaa – 2 projekti</b></p>
<p>Mõlema projektiga käsitletakse <b>jäätmehool</b>dust.
Ühe projektiga töötatakse autotööstussektorile
välja näidisvahend niisuguste detailide ja sõlmede
projekteerimiseks, mis vastaksid keskkonnakaitse nõuetele kasutuselt
kõrvaldatud sõidukite
direktiivi<sup><b><a name="fnB4" href="#fn4">[4]</a></b></sup> arvestades.</p>
<p>Teise projektiga näidatakse niisuguse kaubaaluse keskkonnatulu ja
konkurentsieeliseid, mille valmistamiseks taaskasutatakse rehvidest saadud
jäätmematerjale koos saeveskijääkide ja käibelt
kõrvaldatud kaubaalustest pärit puukildudega.</p>
<p><b>Itaalia – 15 projekti</b></p>
<p>Viie projekti eesmärgiks on <b>majandustegevuse keskkonnamõju
vähendamine </b>kasvuhoonegaasi heite piiramise või parima
võimaliku tehnika abil. Esimese projektiga arendatakse välja
näidisala, kus uue tehnoloogia abil genereeritakse energiat biomassist
biosüsiniku tootmiseks.</p>
<p>Teise projektiga katsetatakse süsinikdioksiidi heite kogumist tahkete
olmejäätmete prügilast, pidades silmas selle protsessi
laiaulatuslikuma kasutamise arenguvõimalusi.</p>
<p>Kolmanda projektiga näidatakse, kuidas atmosfäärirõhul
ilma jahutamata kontrollida õhuniiskust. Tegemist on jahutusseadmetes
energia tarbimist tunduvalt vähendava tehnoloogiaga, mis on paljudes
tööstusharudes laialdaselt kasutusel.</p>
<p>Neljanda projektiga käsitletakse parkimisprotsesside jäätmete
uuesti kasutusele võtmist reovee puhastamise ja taaskasutamise ning
kasulike ainete eraldamise teel.</p>
<p>Viienda projektiga hinnatakse näidistehase ehitamise abil parima
võimaliku standardtehnika kohaldatavust tekstiilitööstuse
väikese ja keskmise suurusega ettevõtetele.</p>
<p>Kahe järgmise projektiga käsitletakse <b>toodete ja teenuste
keskkonnamõju vähendamist</b>. Esimese eesmärgiks on
keraamikatoodetele kaunistuste pealekandmisel ja nende kujundamisel ohtlike
ainete kasutamisest loobumine.</p>
<p>Teise projektiga töötatakse välja põllumajandustoodangus
GMO saaduste tekitatud saaste väljaselgitamise ja seire tehnikad ning
määratakse turustusahelas ja toiduainete tootmises kindlaks mitte-GMO
saaduste eraldamise ja säilitamise standardid.</p>
<p>Kolme projektiga käsitletakse <b>säästva maakasutuse
arendamist ja planeerimist</b>. Ühes neist ühendatakse
keskkonnajuhtimise integreeritud lähenemisviisi saavutamiseks neljas
katsealuses linnas keskkonnajuhtimis- ja -auditeerimissüsteemid (EMAS)
teiste roheliste raamatupidamissüsteemidega.</p>
<p>Kahe projektiga töötatakse välja keskkonnasõbralikke
transpordisüsteeme. Ühega neist rajatakse Lucca ajaloolises
linnasüdames keskkonnasõbralik kaubavedude keskus ja teisega
töötatakse välja kompleksseid kaupade transpordi planeerimise ja
juhtimise vahendeid linnapiirkondades.</p>
<p>Kahe projekti eesmärgiks on parandada uute veepuhastustehnoloogiate
väljaarendamise abil <b>veemajandust.</b> Ühe projektiga
töötatakse välja prototüüp uue keskkonnasõbraliku
reoveepuhastusmeetodi demonstreerimiseks.</p>
<p>Teise projektiga käsitletakse sadevete voolu puhastamist enne selle
jõudmist suublatesse, nagu drenaažid, jõed ja sadamad.</p>
<p>Viimaste kolme projektiga keskendutakse <b>jäätmehooldusele</b>.
Neist kaks on suunatud keraamika- ja marmoritööstuse reoveesetete
puhastamisele.</p>
<p>Kolmanda projekti eesmärgiks on õlipressimisettevõtte heitvete
ringlussevõtuga tegelnud eelmise keskkonna LIFE-abi projekti tulemuste
silumine ja laiendamine.</p>
<p><b>Luksemburg – 1 projekt</b></p>
<p>Projekt rakendab puidul põhinevate paneelide jaoks uut
kuivatussüsteemi, mille tulemusena väheneb oluliselt nende tootmise ja
kasutamise vältel lenduvate orgaaniliste ainete, CO<sub>2</sub> ja
süsinikmonooksiidi heide.</p>
<p><b>Madalmaad – 7 projekti</b></p>
<p>Kolmes Madalmaade projektis tegeletakse <b>jäätmehooldusega</b>.
Esimeses projektis katsetatakse suletud ahela blanšeerimistehnoloogiat, mis
on keskkonnasõbralikum kartulisaaduste töötlemisel üldiselt
kasutatavast tehnikast – kuuma veega blanšeerimisest.</p>
<p>Teise projektiga muudetakse jäätmepõletusel tekkiv koldetuhk
kvaliteetseks sekundaarseks tooraineks, mille järgi on nõudmine
betooni-, kaltsiumsilikaattellise- ja metallurgiatööstuses.</p>
<p>Kolmandas projektis näidatakse vana bituumenist katusepapi
ringlussevõtu võimalust.</p>
<p>Neljanda projektiga käsitletakse <b>linnade säästvat
arengut</b>, vähendades vastavuses
müradirektiiviga<sup><b><a name="fnB5" href="#fn5">[5]</a></b></sup>
vähemalt 25% võrra sadama tööstuspiirkondade mürataset
ning sellega seonduvaid hädasid müra kaardistamise ja kontrollimise
süsteemi ja vastava heade tavade käsiraamatu loomise abil.</p>
<p>Viienda projektiga keskendutakse kõrgepingeliinide <b>keskkonnamõju
vähendamisele</b>. Selle raames paigaldatakse uut tüüpi
vähendatud magnetväljaga kõrgepingeliin.</p>
<p>Kuuenda projektiga käsitletakse <b>kasvuhoonegaasi heite,</b>
konkreetsemalt külmutusseadmetes ringleva vesinikfluoriidkarbonaadi (HFC),
vähendamist, kasutades CO<sub>2</sub> põhinevat
külmutussüsteemi.</p>
<p>Viimase projektiga käsitletakse <b>säästvat veemajandust</b>,
eriti aiandussektoris, ja vähendab põllukultuuride seiresüsteemi
kasutades oluliselt pestitsiidide kasutamise vajadust taimedel.</p>
<p><b>Portugal – 2 projekti</b></p>
<p>Mõlema projektiga käsitletakse <b>jäätmehooldust</b>.
Ühe eesmärgiks on suurendada erinevate plastide segu, kummi ja
joogipakendite ringlussevõtu määra selleks, et kujundada uusi
tooteid autokasutajatele.</p>
<p>Teises projektis keskendutakse praadimisõlide taaskasutamisele, et toota
biodiislit kohalikule transpordile Oeirases.</p>
<p><b>Rumeenia – 1 projekt</b></p>
<p><b>Õhu kvaliteedi juhtimise</b> projekt Rumeenias selgitab välja
õhusaaste allikad Bukarestis ja selle ümbruses ning teavitab
ametiasutusi ja elanikkonda õhusaaste tasemest.</p>
<p><b>Hispaania – 16 projekti</b></p>
<p>Kolm projekti on suunatud <b>veemajandusele</b>. Esimeses
määratletakse integreeritud juhtimismudel plaatimistööstuse
vedelate jäätmetega tegelemiseks.</p>
<p>Teise projektiga töötatakse välja kombineeritud niisutus- ja
väetamistehnikaid eesmärgiga vähendada pinnase ja põhjavee
saastumist ning parandada tootlikkust.</p>
<p>Kolmanda projektiga tutvustatakse automatiseeritud niisutussüsteemi
kasutamist niisutusühenduses <i>El Vicario</i> (Guadiana).</p>
<p>Kolm projekti on seotud <b>maakasutuse arendamise ja planeerimisega</b>.
Neist esimese eesmärgiks on juhtimismehhanismide rajamise ja
ühistranspordi, jalgrataste ning auto ühiskasutuse propageerimise teel
kuues tööstuspiirkonnas säästva liikluse edendamine.</p>
<p>Teise projektiga käsitletakse kõrge erosioonitasemega Vahemere
piirkondade pinnasekaitset. Selles tutvustatakse uute karmides tingimustes
kasvada suutvate mandlipuusortide kultiveerimise eeliseid.</p>
<p>Kolmanda projekti eesmärgiks on mägipiirkondade viinamarjakasvatuse
säästva majandamissüsteemi määratlemine, et
vähendada selle tegevusala keskkonnamõjusid maastikule, pinnasele ja
veeressurssidele.</p>
<p>Nelja projektiga käsitletakse <b>keskkonnasäästlike
tehnoloogiaid</b>. Esimesega vähendatakse, osooni kasutamisega
tavapäraste keemiliste puhastusainete asemel, toiduainete
töötlemise tehaste negatiivset keskkonnamõju seal
läbiviidavate puhastusprotseduuride käigus, mis vajavad reeglina
suurtes kogustes vett ja tekitavad tugevalt saastatud reovett.</p>
<p>Teise projektiga näidatakse  prügila biogaasist energia tootmise
tehnilist, majanduslikku ja keskkonnakaitselist elujõulisust, kasutades
mikroturbiine ja vesiniksulfiidi ning siloksaanide bioloogilist eemaldamist</p>
<p>Kolmanda projekti käigus ehitatakse katseseade lenduvate orgaaniliste
saasteainete (VOC) heite vähendamiseks. Süsteem on mõeldud
pindade töötlemiseks lahusteid kasutavale tehasele ja võimaldab
õhku paisatava VOC heidet vähendada viiendikuni VOC
direktiiviga<sup><b><a name="fnB6" href="#fn6">[6]</a></b></sup> kehtestatud
piirmäärast.</p>
<p>Neljanda projektiga näidatakse, et päikesepatareidest saadavat
energiat on võimalik tõhusalt vesinikuna ladustada, et seda hiljem
valgustus- või jahutussüsteemile ette nähtud
kütuseelementidega mootorites kasutada.</p>
<p>Kuus projekti on seotud <b>jäätmehooldusega</b>. Esimese projektiga
vähendatakse Los Serranose ümbruses Valencia autonoomses piirkonnas
seafarmide tekitatud läga mõju keskkonnale. Jäätmemass
lagundatakse putukate abil ja muudetakse orgaaniliseks väetiseks.</p>
<p>Teises projektis püütakse ühtse jäätmehoolduskorra
kehtestamise kaudu vähendada tekstiilitööstuse
jäätmekoguseid.</p>
<p>Kolmanda projektiga töötatakse Baena linnas (Andalusia) välja
katseseadet, mis muudaks oliiviõli tootmisprotsessis tekkivad vedelad
jäätmed lisandväärtuse omandanud kõrvalsaadusteks.</p>
<p>Neljanda projektiga kahandatakse kohaseid käitlus- ja
ringlussevõtutehnikaid, rakendades reoveekäitlusseadmete tekitatud
setete keskkonnamõju.</p>
<p>Viienda projekti eesmärgiks on kalatööstuse
jäätmetest põhjustatud negatiivsete keskkonnamõjude
kahandamine, soovitades selleks tõhusaid ja integreeritud
jäätmehooldusmenetlusi, mis aitaksid kaasa selle sektori
jäätmete ringlussevõtmisele ja nende koguse
vähendamisele.</p>
<p>Viimase projektiga näidatakse kõrge puhtusastmega metallisulamite
(&gt;90%) eraldamiseks väljatöötatud uue suure jõudlusega
protsessi tehnilist ja majanduslikku teostatavust. Seda protsessi kasutatakse
romusõidukitest raua, alumiiniumi ja raskemetallide eraldamiseks ja see
annab võimaluse metallide taaskasutamiseks, muu hulgas ka uute mootorite
tarbeks autotööstussektoris.</p>
<p><b>Rootsi – 2 projekti</b></p>
<p>Kõnesoleva kahe projekti sihiks on <b>majandustegevuse
keskkonnamõju </b>leevendamine. Esimesega tutvustatakse uuendusliku
ART&reg; tehnoloogial (kõrgtasemel reaktortehnoloogia) põhineva
ahelreaktortehnoloogia kasutamist säästva toodangu andmiseks
keemiasektoris.</p>
<p>Teise projektiga vähendatakse kasvuhoonegaaside heidet, katsetades ja
demonstreerides dimetüüleetril (DME) töötavaid raskeveokeid.
DME kütuse tootmine on peaaegu CO<sub>2</sub> vaba ja seetõttu nafta
baasil toodetud kütusele paljutõotavaks alternatiiviks.</p>
<p><b>Ühendkuningriik – 10 projekti</b></p>
<p>Nelja Ühendkuningriigi projektiga käsitletakse
<b>jäätmehooldust</b>. Esimese projekti eesmärgiks on tutvustada
kõrgtasemelise ülikõrgsurvevee tehnoloogia rakendamist vanadelt
rehvidelt saadava materjali taaskasutamiseks.</p>
<p>Teise projektiga esitletakse uuenduslikke tehnoloogiaid, et suunata ringlusse
klaasijäätmevooge, mis on enamiku protsesside jaoks klaasitootmises
praegu sobimatud ja satuvad seetõttu prügilatesse.</p>
<p>Ühe jäätmete vältimise projektiga demonstreeritakse, et
ensüümide hüdrolüüsina tuntud protsess on ohutu ja
keskkonnasõbralik viis puhastada taaskasutamiseks
kanalisatsioonijääke.</p>
<p>Neljanda projekti eesmärk on vähendada meditsiiniasutuste
mittesteriilsete jäätmete saatmist prügilatesse, propageerides
nende kasutamise võimalusi ümbertöötatud toodete
toormaterjalina.</p>
<p>Kahe projektiga püütakse leevendada <b>majandustegevuse
keskkonnamõju</b>. Ühega näidatakse vee ringlussevõtu
efektiivsust uue reaktori abil, mis on tehtud reovee aeroobseks
kääritamiseks.</p>
<p>Teise projekti eesmärgiks on võtta energeetiliste
põllukultuuride biomassi kasvatamiseks uuesti kasutusele saastunud
maa-alad, teha maaparandus ja kasutada taastuvenergia allikaid soojuse ja
energia tootmiseks.</p>
<p>Kahe projekti valdkonnaks on <b>veemajandus</b>. Ühe projektiga
esitletakse uut tehnoloogiat liimide, puidutoodete, konservantide jne tootmisel
kasutatava formaldehüüdi töötlemiseks, mille abil see
muudetakse mürgivabadeks suhkruteks. Eesmärgiks on
formaldehüüdi sisalduse vähendamine Ühendkuningriigi Severni
jõe suudmelahte voolavas heitvees 100%.</p>
<p>Teise projektiga käsitletakse põllumajandustegevusest tuleneva
pinnavete nitraadireostuse kõrvaldamist, et saavutada nitraadisisalduse
alanemine vähemalt 85% kõige tõhusamal viisil.</p>
<p>Ühe projekti sisuks on kvaliteetse<b> linnakeskkonna</b> arendamine ja
korraldamine, pidades silmas jõe transpordikoridori kasutajaid ja muid
sidusrühmi.</p>
<p>Viimase projektiga käsitletakse <b>toodete ja teenuste
keskkonnamõju </b>ja </p>
<p>keskendutakse<b> </b>kasvuhoonete integreerimise võimalusele muudesse
ehitistesse, näiteks büroohoonetesse. Selle projektiga näidatakse
nii keskkonna suhtes säästlike kasvuhoonete ja ehituskomplekside
projekteerimise, ehitamise ja haldamise eeliseid kui ka nendes teostatava
aiasaaduste tootmise võimalikku vähest mõju keskkonnale.</p>
<hr><p><sup><b><a name="fn1" href="#fnB1">[1]</a></b></sup> Euroopa Parlamendi ja
nõukogu 23. oktoobri 2000. aasta direktiiv 2000/60/EÜ, millega
kehtestatakse ühenduse veepoliitika alane
tegevusraamistik.<br><sup><b><a name="fn2" href="#fnB2">[2]</a></b></sup><b>
</b>Euroopa Parlamendi ja nõukogu 27. jaanuari 2003. aasta direktiiv
2002/96/EÜ elektri- ja elektroonikaseadmete jäätmete kohta.</p>
<p><sup><b><a name="fn3" href="#fnB3">[3]</a></b></sup> Euroopa Parlamendi ja
nõukogu 27. jaanuari 2003. aasta direktiiv 2002/95/EÜ, teatavate
ohtlike ainete kasutamise piiramise kohta elektri- ja elektroonikaseadmetes.</p>
<p><sup><b><a name="fn4" href="#fnB4">[4]</a></b></sup> Euroopa Parlamendi ja
nõukogu 18. septembri 2000. aasta direktiiv 2000/53/EÜ kasutuselt
kõrvaldatud sõidukite
kohta.<br><sup><b><a name="fn5" href="#fnB5">[5]</a></b></sup> Euroopa
Parlamendi ja nõukogu 25. juuni 2002. aasta direktiiv 2002/49/EÜ, mis
on seotud keskkonnamüra hindamise ja kontrollimisega.</p>
<p><sup><b><a name="fn6" href="#fnB6">[6]</a></b></sup> Nõukogu 11.
märtsi 1999. aasta direktiiv 1999/13/EÜ teatavates toimingutes ja
seadeldistes orgaaniliste lahustite kasutamise tulemusena tekkivate lenduvate
orgaaniliste ühendite heitkoguste piiramise kohta.</p>


