					<p align="right"><b>IP/04/778</b></p>
<p align="right">Briuselis, 2004 m. birželio 23 d.</p>
<h1>
<a name="Heading4"></a><b>Komisija patvirtino naujųjų
valstybių narių ekonominio ir socialinio vystymo
programas</b></h1>
<p><b><i> Praėjus mažiau nei dviems mėnesiams po plėtros,
šiandien Europos Komisija patvirtino kiekvienos iš dešimties
naujųjų valstybių narių ekonominio ir socialinio vystymo
programas, kurioms iš struktūrinių fondų bus skirta
lėšų. Kartu su Sanglaudos fondo lėšomis naujoms vystymo
programoms Sąjunga per 2004–2006 m. iš viso skirs daugiau nei 24
milijardus eurų. Ceremonijoje, skirtoje pažymėti šį
reikšmingą įvykį, už struktūrinius fondus
atsakingi komisarai Jacques Barrot, Franz Fischler ir Stavros Dimas kartu su
komisarais Péter Balázs ir Sandra Kalniete pasirašė
sprendimus su nuolatiniais Čekijos, Kipro, Estijos, Vengrijos, Latvijos,
Lietuvos, Maltos, Lenkijos, Slovakijos ir Slovėnijos atstovais.
</i></b></p>
<p>Jacques Barrot, už regionų politiką atsakingas komisaras,
pasakė: „<i>Tai istorinė diena ir naujųjų
valstybių žmonėms, ir regionams</i>.<i> Įstoję į
Sąjungą, jie įstojo ir į solidarumu grįstą
Bendriją. Naujosios programos yra puikiausias šio principo
įgyvendinimo pavyzdys, jos padeda finansuoti investicijas ir kurti naujas
darbo vietas. Jos padės išsiplėtusioje Europos Sąjungoje
išlyginti žymius skirtumus ir prisidės prie integracijos ir
teritorinės sanglaudos.“ </i></p>
<p>Komisaras Balázs išreiškė pasitenkinimą, kad
naujosios valstybės narės jau 2004 m. pradžioje pradėjo
skelbti kvietimus reikšti paraiškas ir džiaugėsi, kad
pateiktų projektų kiekis ir kokybė teikia daug vilčių.
Jis atkreipė dėmesį, kad: „<i>struktūriniai fondai
suteikia puikią galimybę skatinti augimą ir sanglaudą.
Trečiojoje sanglaudos ataskaitoje pažymima, kad iki šiol ši
ES politika  buvo labai sėkminga. Jos tąsa kartu su žymiai
didesniu naujųjų valstybių augimo potencialu turėtų
tapti pagrindiniu išsiplėtusios ES vystymosi varikliu.“</i>   
</p>
<p>Oficialus naujųjų programų patvirtinimas – tai antras
žingsnis po to, kai dėl programų turinio jau buvo susitarta 2003
m. pabaigoje. Šios dienos ceremonija yra skirta pažymėti jų
formalų oficialų po dešimties valstybių įstojimo 2004
m. gegužės 1 d. Programos rems ekonominio ir socialinio vystymo
projektus, pritaikytus pagal individualios valstybės narės
sąlygas ir prioritetus. Ypatingas dėmesys skiriamas
administracinių gebėjimų įgyvendinimo srityje stiprinimui.  
</p>
<p>Norėdami sužinoti daugiau žr. <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

