					
<P><B>IP/00/1270</B>
<P>Brussel, 8 november 2000
<H3>
<P><B>Levensmiddelenwetgeving van boer tot bord </B><B> oprichting van een Europese Voedselautoriteit</B></H3>
<P><I><B>De Europese Commissie heeft vandaag een voorstel voor een verordening van het Europees Parlement en de Raad goedgekeurd </B></I><I><B> dat volgens de medebeslissingsprocedure moet worden behandeld </B></I><I><B> tot vastlegging van de algemene beginselen en vereisten van de levensmiddelenwetgeving en tot oprichting van een Europese Voedselautoriteit (EVA). Het voorstel, dat door de commissarissen David Byrne voor gezondheids- en consumentenbescherming en Erkki Liikanen voor ondernemingsbeleid gezamenlijk werd gepresenteerd, staat centraal in de strategie van de Commissie voor een pro-actief levensmiddelenbeleid dat de hele voedselketen van boer tot bord omvat. Hoofddoel van het voorstel is een basis te verschaffen om een hoog beschermingsniveau voor het menselijk leven te verwezenlijken en daarbij tevens de goede werking van de interne markt te waarborgen. De verordening zal er niet alleen toe bijdragen dat wat de voedselveiligheid betreft een hoog beschermingsniveau voor de gezondheid van de consument wordt gehanteerd, maar ook helpen om het vertrouwen van de consument in zijn voedsel te herstellen en in stand te houden. Volgens de Commissie moet de EVA over voldoende personeel en middelen kunnen beschikken. Binnen drie jaar zal zij zo'n 250 personeelsleden en een budget van ongeveer 40 miljoen euro hebben. Dan zullen de personeels- en budgettaire behoeften opnieuw worden bekeken zodat de EVA over de nodige middelen kan beschikken om volledig operationeel te worden. Naar nu wordt verwacht zal zij dan zo'n 330 mensen nodig hebben. Voor de vestigingsplaats van de EVA zal de Commissie nog met een voorstel komen.</B></I>
<P>"Veiligheid is het belangrijkste ingrediënt van ons voedsel. Europa moet kunnen garanderen dat onze consumenten veilig voedsel krijgen. Deze verordening is bedoeld om de problemen van het verleden te overwinnen en voedselveiligheid op de eerste plaats te zetten. De omvangrijke levensmiddelenwetgeving en de oprichting van de Europese Voedselautoriteit zijn de fundamenten waarop wij ons nieuwe voedselveiligheidsbeleid gaan bouwen", aldus David Byrne, commissaris voor gezondheids- en consumentenbescherming, bij de presentatie van het voorstel.
<P>En hij vervolgde: "Wij moeten zien te bereiken dat het publiek er weer vertrouwen in heeft dat de levensmiddelenindustrie en de overheid voor veilig voedsel kunnen zorgen. De nieuwe levensmiddelenwetgeving bevat de belangrijkste beginselen en vereisten voor het in de handel brengen van levensmiddelen en voor een veilige voedselvoorziening aan de consument. Ook de veiligheid van veevoer valt hieronder, met name wanneer dit directe of indirecte gevolgen voor de voedselveiligheid kan hebben.
<P>Deze aanpak wordt ondersteund door een Voedselautoriteit die over voldoende middelen beschikt en hoogwaardig, up-to-date advies uitbrengt aan de consumenten, het bedrijfsleven, de lidstaten, de Commissie en het Europees Parlement. Een belangrijk punt is ook dat de EVA nauw samenwerkt met de voedselveiligheidsautoriteiten in de lidstaten, zodat opduikende risico's makkelijker opgespoord kunnen worden en verwarrende en tegenstrijdige berichtgeving aan de consument wordt vermeden."
<P>Commissaris Liikanen zei naar aanleiding van de presentatie van deze wetgeving: "Het is essentieel dat in de levensmiddelenindustrie de hoogste normen worden gehanteerd, in het belang van zowel de consument als de industrie. In Europa zijn meer dan 2,6 miljoen mensen in de levensmiddelenindustrie werkzaam en de jaarlijkse productie bedraagt meer dan 600 miljard euro. Als de levensmiddelenindustrie de allerhoogste voedselveiligheidsnormen toepast, zal zij blijven groeien, concurrerend zijn en meer werkgelegenheid opleveren."
<P>Het vandaag gepresenteerde voorstel behelst de belangrijkste beginselen en vereisten voor het in de handel brengen van levensmiddelen en diervoeder, met het oog op een veilige voedselvoorziening, en de oprichting van de Voedselautoriteit als belangrijkste middel om de doelstellingen van de nieuwe levensmiddelenwetgeving te realiseren. Er worden procedures voor crisismanagement vastgelegd, het systeem voor snelle waarschuwingen wordt uitgebreid, er komen procedures om te voorkomen dat onveilig voedsel op de markt gebracht wordt en de verantwoordelijkheid om alleen veilig voedsel en veevoer op de markt te brengen komt bij de bedrijven te liggen. Deze geïntegreerde, allesomvattende aanpak is een nieuwe benadering van de voedselveiligheid.
<P><B>Algemene beginselen en vereisten van de levensmiddelenwetgeving</B>
<P>Het voorstel bevat gemeenschappelijke, overkoepelende beginselen en vereisten voor de communautaire levensmiddelenwetgeving en harmoniseert zo uiteenlopende benaderingen op Europees en nationaal niveau. De vandaag gepresenteerde beginselen zullen de basis vormen voor alle toekomstige wijzigingen van de bestaande levensmiddelenwetgeving en voor alle nieuwe voorstellen.
<P>De belangrijkste bepalingen zijn:
<UL><P><LI>de definitie van het begrip "levensmiddel":  levensmiddelen zijn alle stoffen of producten die bestemd zijn om door de mens te worden geconsumeerd of waarvan kan worden verwacht dat zij dat worden;
<P><LI>algemene beginselen:  de levensmiddelenwetgeving is gericht op de bescherming van het menselijk leven, met inachtneming van het voorzorgsbeginsel, op de bescherming van de belangen van de consument en de traceerbaarheid van levensmiddelen en diervoeder en legt duidelijk de verantwoordelijkheden van de exploitanten van levensmiddelen- en diervoederbedrijven en van de overheid vast;
<P><LI>veiligheidsvereisten voor levensmiddelen en diervoeder:  alleen veilige levensmiddelen mogen op de markt gebracht worden; een levensmiddel wordt als onveilig beschouwd als het mogelijk schadelijk voor de gezondheid dan wel ongeschikt voor menselijke consumptie of verontreinigd is. Evenzo mag diervoeder alleen op de markt gebracht en aan voedselproducerende dieren gegeven worden als het aan de veiligheidsvereisten voor diervoeder voldoet. De exploitanten van levensmiddelen- en diervoederbedrijven moeten ervoor zorgen dat dit beginsel in alle stadia van de productie en distributie onder hun beheer wordt nageleefd.
</UL><P><B>Oprichting van een Europese Voedselautoriteit </B>
<P>De Europese Voedselautoriteit zal de algemene beginselen en vereisten van de levensmiddelenwetgeving in praktijk brengen en een centrale functie vervullen om de bescherming van de menselijke gezondheid te verbeteren en het vertrouwen van de consument te vergroten. De EVA wordt een afzonderlijke rechtspersoon naast de communautaire instellingen. Zij heeft een brede taakstelling, zodat zij een totaaloverzicht over de voedselketen krijgt en een coherente wetenschappelijke basis voor het beleid en de wetgeving kan verstrekken. Daarom moet de EVA zich met alle onderwerpen bezighouden die direct of indirect op de voedselveiligheid van invloed zijn, en ook met de gezondheid en het welzijn van dieren, de gezondheid van planten en de voeding. Ook brengt zij wetenschappelijk advies uit over alle onderwerpen die verband houden met genetisch gemodificeerde organismen.
<P>De EVA krijgt zes taken:
<UL><P>(1) uitbrengen van onafhankelijke wetenschappelijke adviezen (op verzoek van de Commissie, de lidstaten, nationale instanties voor levensmiddelen of het Europees Parlement);
<P>(2) advisering over technische voedselkwesties ter ondersteuning van het beleid en de wetgeving inzake voedselveiligheid en voeding, diergezondheid en dierenwelzijn en de gezondheid van planten;
<P>(3) verzameling en analyse van gegevens over voedingspatronen, blootstelling, risico's enz. om de voedselveiligheid in de EU te bewaken;
</UL><P>(4) opsporing van opduikende risico's;
<UL><P>(5) het dagelijks functioneren van het systeem voor snelle waarschuwingen over levensmiddelen en diervoeder;
<P>(6) duidelijke communicatie naar het publiek over alle onderwerpen die onder haar taakstelling vallen.
</UL><P>Centraal bij de EVA staat dat zij hoogwaardig, onafhankelijk wetenschappelijk advies biedt en nauw in een netwerk samenwerkt met overeenkomstige instanties in de lidstaten. Bij de evaluatie van alle risico's in verband met levensmiddelen en diervoeder vervult zij een essentiële taak.
<UL><P><B>Organisatiestructuur</B>
<UL><P><LI>raad van bestuur
</UL></UL><P>De EVA is volledig onafhankelijk, werkt transparant en is verantwoording verschuldigd aan de democratische instellingen. De raad van bestuur van de EVA bestaat uit vertegenwoordigers van de lidstaten, vertegenwoordigers van de Commissie, door het Europees Parlement aangewezen vertegenwoordigers en vertegenwoordigers van andere belanghebbende partijen, inclusief de consumenten en het bedrijfsleven. Op voordracht van de Commissie benoemt de raad van bestuur voor een periode van vijf jaar een directeur.
<UL><P><LI>adviesforum:
</UL><P>De EVA wordt bijgestaan door een adviesforum, bestaande uit vijftien vertegenwoordigers van bevoegde instanties in de lidstaten, bv. nationale voedselbureaus.
<UL><P><LI>wetenschappelijke panels
</UL><P>De wetenschappelijke panels bestaan uit onafhankelijke wetenschappelijke deskundigen die door de raad van bestuur op basis van een oproep tot het indienen van blijken van belangstelling worden benoemd. Er worden de volgende panels gevormd<sup><a name="file.tmp_Ref_1"><a href="#file.tmp_Foot_1">(1)</a></a></sup>: 
<UL><P><LI>het panel voor voedingsmiddelenadditieven, smaakstoffen, technische hulpstoffen en materialen die met levensmiddelen in aanraking komen;
<P><LI>het panel voor toevoegingsmiddelen en producten of stoffen die in de diervoeding worden gebruikt;
<P><LI>het panel voor gewasbeschermingsmiddelen en residuen daarvan;
<P><LI>het panel voor genetisch gemodificeerde organismen;
<P><LI>het panel voor dieetproducten, voeding en allergieën;
<P><LI>het panel voor biologische gevaren;
<P><LI>het panel voor verontreinigingen in de voedselketen;
<P><LI>het panel voor diergezondheid en dierenwelzijn.
</UL><P>Er komt een wetenschappelijk comité dat verantwoordelijk is voor de algemene coördinatie die nodig is voor de consistentie van de adviesprocedure. Dat comité bestaat uit de voorzitters van de wetenschappelijke panels en zes onafhankelijke deskundigen die niet tot de panels behoren.
<UL><P><LI>personeel en budget
</UL><P>De EVA wordt uit de communautaire begroting gefinancierd en haar personeelsbestand zou, als zij eenmaal volledig operationeel is, al naar de evaluatie kunnen uitgroeien tot zo'n 330 mensen, onder wie een aanzienlijk aantal wetenschappelijke deskundigen. Na drie à vier jaar wordt aan de hand van de ervaring geëvalueerd of de middelen toereikend zijn. Verwacht wordt dat er binnen drie jaar zo'n 250 mensen bij de EVA werken en dat zij dan een budget van circa 40 miljoen euro heeft. De EVA wordt aanvankelijk uit de communautaire begroting gefinancierd, maar nagegaan zal worden of zij deels gefinancierd kan worden uit vergoedingen die voor de verleende diensten worden betaald.
<UL><P><B>Tegenstrijdige wetenschappelijke adviezen</B>
</UL><P>De EVA moet alert zijn om eventuele conflicten tussen haar wetenschappelijke adviezen en die van andere instanties die soortgelijke werkzaamheden verrichten, snel te ontdekken. Daartoe kan in belangrijke mate worden bijgedragen door het opzetten en benutten van wetenschappelijke netwerken. Als de EVA een mogelijke bron van conflicten vindt, moet zij ervoor zorgen dat alle relevante wetenschappelijke informatie onderling wordt uitgewisseld. Is er een nationale instantie bij het conflict betrokken, dan moeten de EVA en die instantie in overleg met het adviesforum samen trachten het conflict uit de weg te ruimen of een gezamenlijk document uit te brengen waarin de wetenschappelijke geschilpunten worden toegelicht.
<UL><P><B>Onafhankelijkheid</B>
</UL><P>De leden van de raad van bestuur, het adviesforum en de wetenschappers die in de panels zitting hebben, moeten onafhankelijk te werk gaan. Daartoe leggen zij jaarlijks een schriftelijke verklaring af, waarbij zij ook al hun belangen vermelden. Op elke vergadering maken zij eventuele bijzondere belangen bekend die geacht zouden kunnen worden afbreuk te doen aan hun onafhankelijkheid in verband met de op de agenda staande onderwerpen.
<UL><P><B>Pro-actieve analyse en netwerken</B>
</UL><P>Essentieel voor het terugwinnen van het vertrouwen van de consument is dat de EVA een pro-actieve rol speelt door wetenschappelijke en andere relevante informatie te verzamelen en te analyseren, zodat zij opduikende risico's in de voedselketen kan identificeren en snel daarvoor kan waarschuwen. De EVA gaat de verzameling van blootstellingsgegevens van tal van bewakingsprogramma's coördineren. Zij zal samenwerken met wetenschappelijke instellingen in de lidstaten en het Gemeenschappelijk Centrum voor onderzoek van de Commissie om de beschikbare expertise optimaal te benutten. De EVA moet volledig geïntegreerde netwerken opzetten met autoriteiten, universiteiten en onderzoeksinstellingen in de lidstaten. Zo nodig kan zij wetenschappelijke activiteiten van korte duur laten uitvoeren om de wetenschappelijke basis van haar advies te vervolledigen en ook kan zij bepaalde werkzaamheden uitbesteden. 
<UL><P><B>Bijzondere aandacht voor communicatie en transparantie</B>
</UL><P>De EVA zal actief met het publiek communiceren over haar werkzaamheden en resultaten. Daarbij verstrekt zij informatie die objectief, betrouwbaar en voor het grote publiek gemakkelijk te begrijpen is.
<P>De EVA maakt de adviezen van het wetenschappelijk comité en de wetenschappelijke panels bekend, waarbij minderheidsstandpunten altijd worden vermeld; ook de jaarlijkse verklaringen omtrent de belangen, de speciale verklaringen van belangen in verband met bepaalde agendapunten en de resultaten van de wetenschappelijke werkzaamheden worden openbaar gemaakt. De raad van bestuur kan vergaderingen in het openbaar houden en vertegenwoordigers van consumenten als waarnemer voor bepaalde werkzaamheden van de EVA uitnodigen. Ook zorgt de raad van bestuur ervoor dat alle documenten waarover hij beschikt ruim toegankelijk zijn. 
<UL><P><B>Crisismanagement: snelle waarschuwingen en crisisplan</B>
</UL><P>De Commissie blijft verantwoordelijk voor risicomanagementmaatregelen en voor spoedmaatregelen zoals een verkoopverbod of het opleggen van specifieke voorwaarden voor het in de handel brengen. In feite worden de momenteel in de veterinaire sector bestaande procedures, op grond waarvan de Commissie op eigen initiatief of op verzoek van een lidstaat in geval van een ernstig risico voor de menselijke gezondheid een verbod kan afkondigen, met dit voorstel uitgebreid tot alle levensmiddelen, ongeacht de soort en herkomst daarvan. Dergelijke maatregelen moeten binnen tien werkdagen worden beoordeeld door een nieuw Comité voor voedselveiligheid en diergezondheid, waarin vier al bestaande permanente comités worden opgenomen.
<P>Voorgesteld wordt dat de EVA belast wordt met het dagelijkse functioneren van een uitgebreid systeem voor snelle waarschuwingen over levensmiddelen en diervoeders, waarvan de lidstaten, de Commissie en de EVA zelf deel uitmaken. Dit nieuwe systeem omvat de hele voedselketen, en nu dus ook veevoer. Uitgangspunt is dat de leden van het netwerk aan de EVA alle informatie moeten verstrekken met betrekking tot het bestaan van een ernstig direct of indirect risico voor de menselijke gezondheid als gevolg van een levensmiddel of diervoeder. Verder moeten de levensmiddelen- en diervoederbedrijven hun nationale bevoegde autoriteiten onmiddellijk op de hoogte te stellen als zij constateren dat een product een ernstig direct of indirect risico voor de gezondheid inhoudt.
<P>De lidstaten moeten die informatie aan de EVA doorgeven en ook aangeven welke maatregelen zij hebben genomen om het in de handel brengen van het product te beperken; dit geldt zowel voor producten uit de EU als voor geïmporteerde producten. De EVA gaat na of het product in kwestie een ernstig risico voor de gezondheid inhoudt; is dat het geval, dan geeft zij die informatie onmiddellijk door aan de andere autoriteiten van het netwerk. De in de EVA samengebrachte wetenschappelijke en technische expertise stelt haar in staat om de gezondheidsgevolgen en de urgentie van de via het systeem ontvangen kennisgevingen te beoordelen. De EVA verleent indien nodig ook assistentie bij crisismanagement. De Commissie stelt samen met de EVA en de lidstaten een plan op voor het managen van crisissen in verband met levensmiddelen en diervoeders. Doet zich een crisis voor, dan richt de Commissie onmiddellijk een crisiseenheid op, waarbij de EVA de nodige wetenschappelijke en technische adviezen verleent. De crisiseenheid verzamelt en evalueert vervolgens alle relevante informatie en gaat na welke mogelijkheden er zijn om het risico snel en doeltreffend te voorkomen, te beperken of te elimineren. De crisiseenheid heeft ook tot taak het publiek over de crisis te informeren.
<P><B>Achtergrond</B>
<P>Het witboek over voedselveiligheid van januari jongstleden stelde zich ten doel om de wetgeving te moderniseren en tot een samenhangend, transparant stelsel van regels te komen, met intensievere controles van boer tot bord en vergroting van de wetenschappelijke adviescapaciteit. De openbare raadpleging over het witboek en de reacties van het Europees Parlement en de Raad van ministers bevestigden dat de oprichting van een Europese Voedselautoriteit met wetenschappelijke en technische bevoegdheden algemeen beschouwd wordt als de beste manier om aan de toenemende behoefte aan deugdelijk beleid op wetenschappelijke grondslag tegemoet te komen en het vertrouwen van de consument te vergroten.
<UL><P><B>Voorgeschiedenis van de wetenschappelijke advisering in de EU</B>
</UL><P>Het systeem van wetenschappelijke advisering waarop de communautaire wetgeving wordt gebaseerd, is in 1997 naar aanleiding van de BSE-crisis grondig gewijzigd. In de mededeling van de Commissie van april 1997 werd de scheiding van risico-evaluatie en risicomanagement als basisbeginsel geponeerd en dit werd in praktijk gebracht middels een besluit van oktober 1997 tot oprichting van een wetenschappelijke stuurgroep en acht gespecialiseerde wetenschappelijke comités. Tegelijkertijd werd bepaald dat deze comités moesten functioneren op basis van de beginselen onafhankelijkheid, expertise en transparantie. 
<P>De ervaring van de afgelopen jaren met de werkzaamheden van de comités heeft geleerd dat het huidige systeem niet op zijn taak berekend is, waardoor er sprake was van ernstige vertraging; dit gold zowel voor de adviezen ten behoeve van het management van risico's voor de gezondheid van de consument als voor adviezen in verband met de toelating van producten, procédés en stoffen krachtens de EU-wetgeving. Volgens het witboek over voedselveiligheid was het vooral het ontbreken van interne wetenschappelijke expertise voor het verrichten van het voorbereidende werk voor de eigenlijke risico-evaluatie door de leden van het comité dat een snelle, doeltreffende adviesverlening in de weg stond.<p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><B> </B></SUP><SUP><B>Deze komen in de plaats van de huidige wetenschappelijke stuurgroep en vijf sectorale wetenschappelijke comit</B></SUP><SUP><B>és.</B></SUP>
