					<p align="right"><b>IP/04/1247</b></p>
<p align="right">Brüsszel, 2004. október 19.</p>
<h1>
<a name="Heading4"></a><b>A Bizottság a Coca-Cola
Európában folytatott üzleti gyakorlatára irányuló
trösztellenes vizsgálata befejezéséhez
közelít</b></h1>
<p><b><i>Az Európai Bizottsághoz a mai nap során érkeztek
meg a Coca-Cola Companynak az Európai Unióban folytatott üzleti
tevékenységére vonatkozó
kötelezettségvállalásai. Mario Monti bizottsági biztos
úgy véli, hogy a kötelezettségvállalások
elégségesek egy, a már öt éve tartó
vizsgálatot lezáró határozat meghozatalához. Ezek a
kötelezettségvállalások a szénsavas
üdítőitalok európai piacán fokozni fogják majd a
versenyt, továbbá hozzájárulnak a fogyasztói
választék növekedéséhez az üzletekben és
bárokban. A kötelezettségvállalásokat a
véglegesítésük előtt közzéteszik, hogy a
harmadik felek a rájuk vonatkozó észrevételeiket
megtehessék. Ez még csak a
második</i><sup><a name="fnB1" href="#fn1">[1]</a></sup><i> ilyen
jellegű határozattervezet, amióta az új EU kartellellenes
rendelete tavaly májusban életbe lépett, és az első
olyan, amelyet Európa-szerte alkalmazni kellene.</i></b></p>
<p>„A Coca-Cola által felajánlott
kötelezettségvállalások szélesebb játékteret
biztosítanak majd a szénsavas üdítőitalok európai
piacán. A Bizottság közreműködésének
köszönhetően a fogyasztók számára szélesebb
választék áll majd rendelkezésre a
kávézókban, bárokban és üzletekben, és
ebből adódóan a vásárlók abba a helyzetbe
kerülnek, hogy az ár és személyes kedvtelésük
alapján választhatnak, és nem csupán el kell venniük
egy Coca-Cola terméket, mivel csak az kapható” &#8212; mondta
Mario Monti, a versenyügyekért felelős biztos.</p>
<p>A kötelezettségvállalásokat Neville Isdell, a Coca-Cola
elnöke jelentette be ma a vállalata és a három
legjelentősebb, Coca-Colát palackozó vállalat nevében
egy Brüsszelben tartott ülésen. A
kötelezettségvállalások a következőkre tesznek
ígéretet:</p>
<ul>
<li><b>Nem lesz több kizárólagossági
megállapodás.</b> A Coca-Cola ügyfelei bármikor szabadon
vásárolhatják és árusíthatják a
választásuk szerinti bármely szállító által
értékesített szénsavas üdítőitalokat.
Természetesen, ha jelentős magánszektorbeli ügyfelek és
közigazgatási szervek írnak ki az ellátásukra
vonatkozó versenytárgyalást, és a Coca-Cola nyújtja be
a legjobb ajánlatot, lehet ő az egyedüli
üdítőital-szállító.</li>
<li><b>Nem lesznek előirányzott és az
értékesítés növekedéséhez kapcsolt
árengedmények.</b> A Coca-Cola többé nem ajánl
árengedményt abban az esetben, ha ügyfelei legalább annyi
vagy több Coca-Cola terméket értékesítenek, mint
korábban. Ez megkönnyíti a Coca-Cola ügyfelei
számára, hogy szándékuk szerint más
szénsavasüdítőital-szállítótól is
vásároljanak.</li>
<li><b>Nem használják a Coca-Cola legerősebb márkáit
kevésbé népszerű termékek
értékesítéséhez</b>. A Coca-Cola nem fogja
megkövetelni, hogy annak az ügyfélnek, aki csak a
legkönnyebben értékesíthető márkákból
(pl. a Coke-ból vagy a Fanta Orange-ból) kíván
vásárolni, egyéb Coca-Cola termékeket is, mint
például a Sprite vagy a Vanilla Coke, meg kelljen vennie. Ezekhez
hasonlóan, a Coca-Cola többé nem ajánl
árengedményt az ügyfeleinek, ha azok kötelezik magukat, hogy
a legkönnyebben értékesíthető márkákkal
együtt megvásárolják ezeket a termékeket is, vagy hogy
a teljes termékcsoport számára polcot tartanak fenn. </li>
<li><b>20% szabad hely a Coca-Cola hűtőiben.</b> Amennyiben a
Coca-Cola ingyenes hűtőszekrényt biztosít, és nincsen
az üzletben a vásárló számára szabadon
hozzáférhető, más hűtött ital számára
egyéb szabad hely, az üzlet üzemeltetője a Coca-Cola
által biztosított hűtőszekrény legalább
20%-át szabadon használhatja az általa választott
termék kínálására. </li></ul><p>A Coca-Cola
kötelezettségvállalásait közzéteszik az
Európai Unió Hivatalos Lapjában. Amennyiben
elhatározásukat megerősítik, a
kötelezettségvállalások a vállalatra nézve az
ún. kötelezettségvállalási határozat által
kötelezővé válnak. Ha a Coca-Cola a későbbiekben
megszegi a kötelezettségvállalási határozatot,
bírságot lehet ellene kiszabni.</p>
<p>A vállalatra nézve kötelező, önkéntes
kötelezettségvállalások megtételének
lehetőségét az új, májusban hatályba lépett
trösztellenes rendelet (1/2003) teremtette meg.</p>
<hr><p><sup><b><a name="fn1" href="#fnB1">[1]</a></b></sup>
<a name="Heading3"></a>	A 2004. szeptember 17-i <a
href="/rapid/pressReleasesAction.do?reference=IP/04/1110&format=HTML&aged=0&language=EN&guiLanguage=en">IP/04/1110</a>
(Az először a Bundesliga-jogok központi
értékesítésének liberalizálásánál
alkalmazott új kartelleljárás).</p>


