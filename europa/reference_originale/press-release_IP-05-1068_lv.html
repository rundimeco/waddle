					<p align="right"><b>IP/05/1068</b></p>
<p align="right">Briselē, 2005. gada 25. augustā</p>
<h1>
<a name="Heading4"></a><b>Putnu gripa. Komisija aicina
dalībvalstis pastiprināt uzraudzību</b></h1>
<p><b><i>Šodien Briselē Eiropas Komisija sasauca sanāksmi,
kurā piedalījās ES veterinārie eksperti no visām
dalībvalstīm, lai apspriestu situāciju ar putnu gripu
Āzijā un Krievijā (Sibīrijā) un to, kā
rīkoties, lai palielinātu modrību pret slimības
izplatīšanos ES. Komisija aicināja dalībvalstis
pastiprināt uzraudzību un piešķirs finansējumu šo
pūliņu atvieglošanai. Sanāksmē vienojās par
pasākumiem, kas veicami, tostarp par ārkārtas rīcības
plāniem un palielinātu modrību pašreizējo
pasākumu, piemēram, ievešanas aizlieguma, pilnīgai izpildei.
Tomēr vispārējs aizliegums turēt putnus ārpus
slēgtām telpām netika uzskatīts par samērīgu ar
pašreizējo iespējamību, ka slimību varētu
ievazāt gājputni.</i></b></p>
<p>Veselības un patērētāju aizsardzības komisārs
<i>Markos Kiprianu</i> teica: „<i>Mēs noteikti vēlamies
darīt visu, lai nepieļautu postošās epidēmijas
izplatību Eiropas Savienībā. Lai panāktu, ka tiek
piemēroti visatbilstīgākie riska mazināšanas
pasākumi, mēs arī turpmāk neatlaidīgi uzraudzīsim
situāciju.” </i></p>
<p>Ekspertu grupa apsprieda pašreizējo stāvokli ar putnu gripu
Āzijā, ieskaitot Krieviju (Sibīriju), un vienojās, ka
nopietnas bažas ir pamatotas. Tomēr nav pietiekamas informācijas,
lai noteiktu, cik lielā mērā savvaļas putni var
izraisīt slimības izplatīšanos. Notika plaša diskusija
par iespējamību, ka slimība ar gājputniem varētu
izplatīties Eiropas Savienībā. Ņemot vērā
pašreizējās zināšanas par to sugu putnu migrācijas
ceļiem, kas varētu radīt vīrusa izplatības risku, grupa
secināja, ka tūlītējs risks, iespējams, nepastāv
vai ir mazs atkarībā no attiecīgās ES teritorijas.
Tomēr tika panākta vienošanās par vairākiem riska
mazināšanas pasākumiem, kas norādīti turpmāk. </p>
<p>Jau 2003. gadā ES sāka intensīvi uzraudzīt
mājputnus un savvaļas putnus. Ekspertu grupa pārskatīja
uzraudzības pasākumus, ko dalībvalstīs tad sāka
piemērot un kopš tā laika arī attiecīgi pielāgo.
Tiek ieteikts, ka visām dalībvalstīm steidzami
jāpārskata un jāpastiprina uzraudzības programmas, kas jau
ir plānotas 2005./06. gadam, gājputnu ceļa garumā
palielinot paraugu ņemšanu no migrējošiem ūdensputniem,
kas varētu radīt slimības ievazāšanas risku.
Jāuzlabo Komisijas koordinētā sadarbība starp
dalībvalstīm. </p>
<p>Septembra sākumā tiek plānota vēl viena ekspertu
sanāksme, kurā Komisija koordinēs pastiprināto
uzraudzību, kurai piešķirts Kopienas finansējums.</p>
<p>Visas dalībvalstis piemēro ES tiesību aktos noteiktos
pasākumus, lai panāktu, ka gadījumā, ja putnu gripa
izplatītos, mājputnu saimēs to atklātu un ātri
likvidētu. Galvenais uzdevums, lai ierobežotu slimības
uzliesmojuma izplatību, ir cik iespējams agri to atklāt un
ātri rīkoties. Ekspertu grupa uzsvēra, ka dažas
dalībvalstis, reaģējot uz slimības uzliesmojumu
Krievijā, ir īstenojušas īpašus profilakses
pasākumus vai ziņojušas par tiem, bet tā uzskatīja, ka
vispārējs aizliegums turēt mājputnus ārpus
slēgtām telpām pašlaik nav samērīgs. </p>
<p>Tomēr visās dalībvalstīs jāpārskata fermās
īstenotie biodrošības pasākumi (piem., to
transportlīdzekļu dezinfekcija, kas veic pārvadājumus no
fermas uz fermu) un, pamatojoties uz katrā atsevišķā
gadījumā veiktu riska novērtējumu, kad vien
nepieciešams, tie jāpastiprina. Šajā
novērtējumā jāņem vērā ūdensputnu
migrācijas ceļi un situācijas, kurās savvaļas
dzīvnieki var nonākt ciešā kontaktā ar mājputniem
(piem., pie dīķiem). Riska situācijās var apsvērt
arī, vai nav vajadzīga vakcinācija.</p>
<p>Ekspertu grupa arī ieteica, ka dalībvalstīm jāievieš
papildu <u>informēšanas programmas</u>, kas rosinātu
lauksaimniekus uzlabot biodrošības pasākumus;
jāpārskata un jāatjaunina pašlaik saskaņā ar ES
tiesību aktiem izmantotie <u>ārkārtas rīcības
plāni</u>, kas attiecas uz putnu gripu, un jānodrošina, lai
pašreizējie <u>pasākumi un pārbaudes pie ES
ārējām robežām</u> pilnībā piemērotu gan
komercsūtījumiem, gan privātpersonu veiktiem ievedumiem, jo
īpaši lolojumputnu ievedumiem. Ārkārtas rīcības
plānos pilnībā jāņem vērā vajadzība
panākt to, lai pienācīgi aizsargātu riskam pakļautos
putnkopjus. Galu galā, lai nezaudētu patērētāju
uzticību, jāsniedz patērētājiem pareiza un uzticama
informācija par mājputnu produktiem.</p>

