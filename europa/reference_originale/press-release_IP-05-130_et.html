					<p align="right"><b>IP/05/130</b></p>
<p align="right">Brüssel, 2. veebruar 2005</p>
<h1>
<a name="Heading4"></a><b>Komisjon käivitab ELi ambitsioonika
majanduskasvu ja töökohtade loomise
strateegia</b></h1>
<p><b><i>Euroopa Komisjon tutvustas täna oma uut strateegiat suurema
majanduskasvu ja töökohtade loomiseks ELis.  Selle eesmärk on
taaselustada nn Lissaboni strateegia, mis on alates 2000. aastast olnud aluseks
ELi majandusreformidele. Kõnealune komisjoni ettepanek võib tõsta
2010. aastaks SKTd 3% võrra ja luua üle 6 miljoni töökoha. 
Kiireks tegutsemiseks on tungiv vajadus.  Lissaboni strateegia ei ole viis
aastat pärast selle algust graafikus, mis lubaks oodata ettenähtud
tulemusi. Et ELi säästva arengu mudel säiliks, tuleb tugevdada
liidu konkurentsivõimet ja muuta tema majandus dünaamilisemaks.
Komisjon on ELi ja liikmesriikide jaoks välja töötanud konkreetse
tegevuskava, et tekiks säästev majanduskasv ning rohkem ja paremaid
töökohti.  Komisjon kutsub liikmesriike üles käivitama
kevadisel Euroopa Ülemkogu kohtumisel (22.–23. märts) uue
Euroopa Liidu partnerluse majanduskasvu ja töökohtade
loomiseks.</i></b></p>
<p>Komisjoni president José Manuel Barroso ütles: “Euroopa
tulemused peavad paranema. Meie tänase ettepaneku eesmärk on avada tee
Euroopa tohutule majanduspotentsiaalile. Seda on vaja meile niivõrd
tähtsa Euroopa ühiskonnamudeli säilimiseks.  Komisjoni ettepanek
paneb aluse sotsiaalsele õiglusele ja pakub kõigile võimalusi. Me
ei ole oma eesmärkidest loobunud. Lissaboni üldeesmärgid olid
õiged, kuid nende rakendamine jättis soovida. Viimased viis aastat on
meile õpetanud, et tulemuste saavutamiseks tuleb muuta strateegia
rõhuasetust. Usun, et see uus põhimõte annab meile vajalikud
vahendid sihile jõudmiseks. Küsimus ei ole niivõrd faktides
või arvudes kui selles, kuidas need mõjutavad inimeste elu:
hariduskulusid, pensioneid, sotsiaalteenuseid ja tervishoidu. Tänased
ettepanekud on sundinud meid tegema raskeid valikuid ja otsuseid. Meie
eesmärk on ja saab ka tulevikus olema säästev areng. Komisjon ei
lase enda kõigutada oma püüetes ELi majanduse
taaselustamiseks.“</p>
<p>Asepresident Günter Verheugen lisas: “Me ei tohi seekord eksida.
Peame ühendama jõud ja täitma oma kodanike kõige
tähtsama vajaduse - vajaduse töökohtade järele. Meie
sõnum täna on, et imelahendusi ei ole olemas. Peame asuma ühiselt
tööle ja panema paika töökohtade loomise ja majanduskasvu
poliitilise raamistiku. Komisjon lubab teha kõik, et lihtsustada
ettevõtjatevahelist suhtlemist.”</p>
<p>Euroopa Komisjon tutvustas täna oma poliitilisi soovitusi seoses nn
Lissaboni strateegia vahekokkuvõttega.  Komisjon leiab, et strateegia
muutmisest sõnadest tegelikkuseks on vaja anda sellele uus tõuge ja
keskenduda väiksemale arvule ja saavutatavatele eesmärkidele.
Majanduslikud tingimused, ebakindel välispoliitiline olukord,
liikmesriikide aeglased edusammud ja poliitilise tahte järkjärguline
nõrgenemine on üheskoos Lissaboni strateegia kursilt kõrvale
kallutanud. </p>
<p>Seistes silmitsi oma elanikkonna vananemisega ja hoogustunud rahvusvahelise
konkurentsiga selliste riikide poolt nagu India ja Hiina, peab Euroopa
tõstma oma tootlikkust ja pakkuma tööd suuremale arvule
inimestele. </p>
<p>Komisjon on esitanud konkreetse tegevuskava, milles keskendutakse
järgmistele eesmärkidele:</p>
<p><b>Euroopa muutmine atraktiivsemaks investeerimis- ja
töökohaks</b></p>
<ul>
<li>Ühisturu väljaarendamine valdkondades, kus see toob tegelikku kasu
majanduskasvu ja töökohtade näol ning on otseselt tarbijate
huvides (teenused, reguleeritud kutsealad, energeetika, avalikud hanked ja
finantsteenused, tasakaalustatud kokkulepe uue keemiliste ainete kontrolli
raamistiku REACH kohta, mis arvestab konkurentsivõime ja uuenduste
mõju ning VKEsid).</li>
<li>Turgude avatuse ja konkurentsi tagamine Euroopas ja väljaspool:
riigiabi ümbersuunamine kõrge kasvupotentsiaaliga valdkondadesse,
VKEde jaoks soodsa ärikeskkonna loomine, juurdepääsu tagamine
kolmandatele turgudele, Euroopa ja siseriiklike õigusaktide
lihtsustamine.</li>
<li>Euroopa ja siseriiklike õigusaktide täiustamine halduskulude
vähendamiseks.</li>
<li>Euroopa infrastruktuuri laiendamine ja parandamine.</li>
<li>Jätkuva surve avaldamine Euroopa patendi loomiseks ja liikumine
ettevõtete konsolideeritud tulumaksubaasi suunas.</li></ul><p><b>Teadmised
ja uuendused kasvutegurina</b></p>
<ul>
<li>Uurimis- ja arendustegevuse kulude tõstmine 3%le SKTst.</li>
<li>Info- ja arvutitehnoloogia alaste oskuste omandamise soodustamine.</li>
<li>Piirkondlikke keskusi, ülikoole ja ettevõtjaid ühendavate
uuenduskeskuste arendamise toetamine.</li>
<li>Euroopa tehnoloogiaalgatuste edendamine avaliku ja erasektori
ettevõtete partnerluse kaudu.</li>
<li>Heitgaaside vähendamise ja energiasäästlikkusega seotud
keskkonnaalaste uuenduste toetamine.</li>
<li>Kaasaaitamine tugeva Euroopa tööstusbaasi kujunemisele avaliku ja
erasektori ettevõtjate partnerluse elavdamise teel.</li>
<li>Komisjon teeb ettepaneku luua Euroopa Tehnoloogiainstituut, mis tooks
parimad teadlased, ideed ja ettevõtjad Euroopasse.</li></ul><p><b>Suurema
hulga ja paremate töökohtade loomine</b></p>
<ul>
<li>Tööhõive suurendamine, eriti meetmete teel, mis on
mõeldud tööpuuduse vähendamiseks noorte seas (algatus
Euroopa Noored) ja sotsiaalkaitsesüsteemi kaasajastamiseks.</li>
<li>Töötajate ja ettevõtjate kohanemisvõime ja
tööturu paindlikkuse suurendamine tööjõu liikumist
takistavate tegurite kõrvaldamise teel.</li>
<li>Inimkapitali tehtavate investeeringute suurendamine hariduse ja oskuste
parandamise teel ELi struktuurifondide ja Ühtekuuluvusfondi reformi
kaudu.</li></ul><p><b>Partnerlus</b>: Partnerlus on vajalik, kuna Euroopa Liit
ja liikmesriigid vastutavad ühiselt ulatuslike poliitikavaldkondade eest
nagu tööhõive, makromajanduspoliitika ja struktuurireformid.
Tegevuskavas tehakse siseturu programmi kogemuste põhjal selgelt vahet
liikmesriikide ja ELi tasandil teostatavatel meetmetel, määrates
kindlaks kohustused, kehtestades tähtajad ja mõõtes edusamme.
Valitsused peaksid nimetama Lissaboni tugiisiku, kes vastutaks tegevuskava
rakendamise eest. </p>
<p>See lihtsustab rakendusmehhanismi, kuna pärast kõigi osapooltega
konsulteerimist kehtestatakse ühine siseriiklik tegevuskava ja
rakendusaruanne.</p>
<p><b>Edul on oma hind</b>: Euroopa Liidul on võimalik saavutada oma
eesmärgid investeeringute ja sotsiaalse ühtekuuluvuse alal üksnes
juhul, kui liikmesriigid on nõus eraldama tema eelarvesse vahendid, mis
võimaldavad järgida põhilisi majanduslikke ja sotsiaalseid
prioriteete ning täita ühistelt võetud kohustusi.  </p>

