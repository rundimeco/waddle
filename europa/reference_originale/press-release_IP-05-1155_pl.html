					<p align="right"><b>IP/05/1155</b><br>Bruksela, wrzesień 2005 r.</p>
<h1>
<a name="Heading4"></a><b>„LIFE Nature 2005”: Komisja
przeznaczy 69 milionów Euro na 54 projekty ochrony przyrody w 20
krajach</b></h1>
<p><b><i>Komisja Europejska zatwierdziła finansowanie 54 projektów z
dziedziny ochrony przyrody w 20 Państwach Członkowskich lub
państwach przystępujących w ramach programu „LIFE
Nature”. Przedmiotem projektów będzie odbudowa chronionych
obszarów przyrodniczych oraz ich fauny i flory, stworzenie trwałych
struktur zarządzania oraz zwiększenie poziomu społecznej
świadomości i wzmocnienie współpracy z zainteresowanymi
stronami. W ten sposób projekty te przyczynią się do budowy
obejmującej całą Unię Europejską sieci chronionych
ostoi „Natura 2000”. Projekty będą realizowane w Austrii,
Belgii, Danii, Finlandii, Francji, Niemczech, Grecji, na Węgrzech, w
Irlandii, we Włoszech, na Litwie i Łotwie, w Luksemburgu,
Niderlandach, Polsce, Słowacji, Hiszpanii, Szwecji, Zjednoczonym
Królestwie oraz w Rumunii. Łączna wartość tych
inwestycji wyniesie 125,7 miliona Euro, z czego UE pokryje 69
milionów.</i></b></p>
<p>Komisarz ds. ochrony środowiska Stavros Dimas powiedział:
„Bardzo się cieszę widząc jak europejskie fundusze
wspomagają wysiłki mające na celu ochronę gatunków i
siedlisk podejmowane na szczeblu lokalnym, regionalnym i krajowym. Sam
odwiedziłem ostoje „Life Nature” i wiem, jak wiele może
wnieść taka dynamiczna współpraca”.</p>
<p>W tym roku Komisja otrzymała 183 wnioski o dofinansowanie w ramach
programu „LIFE Nature” złożone przez partnerstwa
różnych organizacji zajmujących się ochroną przyrody,
organów rządowych, organizacji pozarządowych, stowarzyszeń
wędkarskich i myśliwskich, itp. Komisja wybrała spośród
nich 54 projekty, z których 9 obejmuje 2 lub więcej krajów.</p>
<p>Celem większości projektów jest ochrona lub odbudowa
pojedynczych ostoi lub sieci ostoi „Natura 2000”, opracowanie i
wdrożenie planów zarządzania lub planów działań,
poprawa stanu koryt rzek, odbudowa ostoi, stworzenie podstaw dla
długoterminowego zarządzania ostojami oraz wyeliminowanie inwazyjnych
gatunków. Ponadto w ramach kilku projektów podjęte zostaną
działania mające na celu rozmnażanie i wypuszczanie na
wolność zwierząt należących do zagrożonych
gatunków oraz ograniczanie przyłowów podczas połowów
ryb.</p>
<p><b>2500 projektów współfinansowanych od 1992 r.</b></p>
<p>„Natura 2000” to obejmująca cały obszar UE sieć
specjalnych obszarów ochrony. Została stworzona w ramach unijnej
dyrektywy siedliskowej<sup><b><a name="fnB1" href="#fn1">[1]</a></b></sup>, ale
obejmuje również obszary określone w ramach dyrektywy
ptasiej<sup><b><a name="fnB2" href="#fn2">[2]</a></b></sup>. </p>
<p>Łącznie na sieć składa się ponad 18000 ostoi,
które zajmują 17,5 % obszaru piętnastu Państw
Członkowskich UE sprzed ostatniego rozszerzenia (EU-15), czyli obszar
dorównujący niemal wielkością Francji. Obecnie sieć
jest powiększana o ostoje na terytoriach nowych Państw
Członkowskich.</p>
<p>LIFE to instrument finansowy Unii Europejskiej wspierający projekty
ochrony środowiska i przyrody w całej UE oraz w niektórych
krajach kandydujących, przystępujących i sąsiadujących
z Unią. LIFE ma wnosić wkład w rozwój i wdrażanie
unijnej polityki dotyczącej środowiska naturalnego poprzez
finansowanie konkretnych działań. Od 1992 r. w ramach LIFE
współfinansowanie otrzymało ok. 2500 projektów, a na
ochronę środowiska naturalnego wydano 1500 milionów Euro.</p>
<p>„LIFE Nature” wspomaga wdrożenie dyrektywy ptasiej i
dyrektywy siedliskowej, a zwłaszcza budowę europejskiej sieci Natura
2000. Dwa pozostałe elementy tego programu, czyli LIFE środowisko i
LIFE kraje trzecie skupiają się odpowiednio na demonstrowaniu
innowacyjnych technik służących środowisku oraz
zwiększaniu możliwości w krajach położonych
wokół Morza Śródziemnego i Morza Bałtyckiego. Projekty
zatwierdzone w ramach programów LIFE środowisko i LIFE kraje trzecie
omówiono w oświadczeniach prasowych <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=fr">IP/05/1156</a>
i <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>.</p>
<p>Bieżący program LIFE („LIFE III”) wygasa z końcem
roku 2006. Komisja zaproponowała nowy program, nazwany „LIFE
+”, który będzie realizowany w latach 2007-2013 i którego
budżet wyniesie 2190 milionów Euro. O jego ostatecznym przyjęciu
i budżecie zadecydują Rada Ministrów i Parlament Europejski.</p>
<p><b>Dalsze informacje</b><br>W załączniku znajdują się
krótkie opisy projektów finansowanych w ramach programu „LIFE
Nature”. Więcej informacji na temat poszczególnych
projektów można uzyskać na stronie internetowej:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><br>Więcej
informacji na temat sieci Natura 2000 można znaleźć na stronie
internetowej:</p>
<p><a
href="http://ec.europa.eu/environment/nature/home.htm">http://ec.europa.eu/environment/nature/home.htm</a></p>
<p align="right"><b>ZAŁĄCZNIK</b></p>
<p><b>Przegląd projektów „LIFE Nature 2005” w
poszczególnych krajach</b></p>
<p><b>Austria - 2 projekty</b></p>
<p>Na trzech obszarach na północ i wschód od Wiednia
występują dropie (<i>Otis tarda</i>). Dzięki wieloletnim
wysiłkom mającym na celu ochronę i zarządzanie
populacją tych ptaków, ich populacje liczą obecnie
łącznie około 140 sztuk. Jednak duża część
rocznego przyrostu osiągniętego dzięki ochronie siedlisk i gniazd
ginie ponieważ niektóre ptaki wpadają na linie
elektroenergetyczne – w 2003 r. w takich kolizjach zginęło 20%
dorosłych osobników. W ramach pierwszego projektu jako
rozwiązanie tego problemu zaproponowano zakopanie 43km linii
elektroenergetycznych pod ziemią i oznaczenie kolejnych 125 km
wyraźnie widocznymi elementami ostrzegawczymi.</p>
<p>Drugi projekt, realizowany w Styrii w parku narodowym Gesäuse, obejmuje
szereg działań naprawczych, między innymi usunięcie grobli i
betonowych wałów wzdłuż rzeki Enns i jej dopływów
oraz wznowienie wypasu na opuszczonych górskich pastwiskach.</p>
<p><b>Belgia - 6 projektów</b></p>
<p>Celem projektu realizowanego wspólnie przez holenderskie i belgijskie
organizacje pozarządowe zajmujące się ochroną przyrody na
obszarze położonym wzdłuż rzeki Dommel (prowincje Limburg w
Belgii i Noord-Brabant w Niderlandach) jest odbudowa zdegradowanych siedlisk i
połączenie oddzielnych ostoi polegające na wykupie i
przywróceniu do wcześniejszego stanu ok. 60 hektarów
gruntów. </p>
<p>Drugi projekt obejmuje trzy poligony wojskowe w Walonii (Marche-en-Famenne,
Elsenborn, Camp Lagland), a jego celem jest zintegrowanie zastosowań
wojskowych i ochrony przyrody, poprzez oczyszczenie 380 ha suchych
wrzosowisk oraz podniesienie poziomu wody w mokradłach i bagnach.</p>
<p>Dwa kolejne projekty polegają na odtworzeniu torfowisk i wilgotnych
wrzosowisk porośniętych świerkiem na obszarze
płaskowyżu Plateau de Tailles w środkowych Ardenach oraz
wokół Gedinne (Croix Scaille) w zachodnich Ardenach.</p>
<p>Niziny wzdłuż rzeki Grote Nete między Geel i Mol
(północna Belgia) mieszczą różnorodne siedliska.
Siedliska te są jednak rozczłonkowane i pod naciskiem wynikającym
z intensywnego użytkowania gleby na terenach przyległych. Piąty
belgijski projekt w ramach programu „LIFE-Nature” będzie
polegać na wykupie i odtworzeniu 70 hektarów gruntu w celu stworzenia
większych i bardziej spójnych bloków.</p>
<p>Szósty projekt to przedsięwzięcie transgraniczne, w ramach
którego współpracują ze sobą administracje parków
przyrodniczych z obszarów przygranicznych pomiędzy Belgią,
Luksemburgiem i Niemcami (Nadrenia-Palatynat). Celem projektu będzie
stworzenie programu monitorowania wyder i sporządzenie spisu fizycznych
wąskich gardeł na szlakach wodnych wykorzystywanych przez
migrujące wydry (np. ruchliwe skrzyżowania dróg, przepusty...). W
ramach projektu zmodyfikowane zostaną te bariery i odtworzone brzegi
strumieni.</p>
<p><b>Dania – 3 projekty</b></p>
<p>Celem pierwszego projektu jest odtworzenie torfowisk wysokich w ponad
dziesięciu ostojach w całej Danii, głównie w Jutlandii. W
ramach projektu zablokowane zostaną rowy w celu powstrzymania wody
wyciekającej z torfowisk.</p>
<p>Drugi projekt ma służyć ochronie rzadkiego motyla
<i>Euphydryas aurinia,</i> którego liczebność spadła w Danii
ponieważ pastwiska służące za jego siedliska
przestawały być wykorzystywane przez rolników i zarastały
albo były wykorzystywane zbyt intensywnie.</p>
<p>Trzeci projekt jest z finansowego punktu widzenia zdecydowanie
największym przedsięwzięciem wśród tegorocznych
projektów „LIFE-Nature”. LIFE pokryje 8 milionów Euro z
łącznego budżetu wynoszącego 15 milionów Euro. Celem
projektu jest ochrona siei ostronosej (<i>Coregonus oxyrhynchus</i>), ryby z
rodziny łososiowatych, która jest szczególnie zagrożona
wyginięciem. Jedyna pozostała do tej pory w miarę zdolna do
życia populacja zamieszkuje rzeki południowo-zachodniej Jutlandii,
skąd ryby te migrują do Morza Wadden w celu złożenia ikry.
Morskie siedlisko tego gatunku jest bezpieczne, ale zmiany morfologii rzek i
półkomercyjne połowy przy użyciu sieci prowadzone w tym
regionie spowodowały spadek liczebności tych ryb.</p>
<p><b>Finlandia – 2 projekty</b></p>
<p>Jeden z najważniejszych obszarów wydmowych Finlandii mieści
się na zajmującym 1200 hektarów poligonie Vattaja nad Zatoką
Botnicką (Ostrobothnia). Pierwszy projekt będzie polegać na
uwzględnieniu wymogów dotyczących ostoi Natura 2000 w
działaniach szkoleniowych wojska, odtworzeniu zniszczonych wydm i
przywróceniu wypasu na zarośniętych łąkach i
pastwiskach. W ramach projektu podjęte zostaną również
działania dotyczące rekreacyjnego wykorzystania tego terenu
polegające na ukierunkowaniu odwiedzających i uniemożliwieniu
dostępu do najbardziej wrażliwych obszarów.</p>
<p>Gęś mała białoczelna (<i>Anser erythropus</i>) jest
bardzo zagrożona. Drugi fiński projekt realizuje WWF Finlandia wraz z
9 partnerami w Norwegii, Estonii, na Węgrzech i w Grecji. Celem projektu
jest zidentyfikowanie najważniejszych regionów hodowli w Laponii i
zabezpieczenie ich oraz prześledzenie migrujących gęsi w celu
odkrycia nieznanych do tej pory miejsc żerowania/postoju, jak
również odbudowa miejsc postoju w Estonii i bezpiecznych miejsc
żerowania na Węgrzech.</p>
<p><b>Francja - 4 projekty</b></p>
<p>Przedmiotem trzech spośród czterech francuskich projektów jest
ochrona rzadkich ptaków. Wszystkie trzy projekty są prowadzone przez
organizacje pozarządowe takie jak LPO i Bretagne Vivante. Celem jest
ustabilizowanie lub zwiększenie liczebności ptaków w
istniejących populacjach i poprawa sytuacji poszczególnych
gatunków. Wprowadzone zostaną również działania z
dziedziny zarządzania.</p>
<p>We wschodnich Corbières (region Languedoc-Roussillon) prowadzony jest
projekt dotyczący 13 gatunków ptaków.</p>
<p>Drugi projekt dotyczy ochrony rybitwy różowej (<i>Sterna
dougallii</i>) w Bretanii.</p>
<p>Celem trzeciego, międzynarodowego projektu jest wzmocnienie i ochrona
populacji pustułeczki w Aude (Francja) i Extremadura (Hiszpania), a
realizowany jest on w formie międzynarodowej współpracy
między francuskimi i hiszpańskimi organizacjami
pozarządowymi.</p>
<p>Czwarty projekt, również prowadzony przez organizację
pozarządową, dotyczy ochrony wrzosowisk, torfowisk oraz nietoperzy w
Montselgues, w regionie Rhône-Alpes.</p>
<p><b>Niemcy - 7 projektów</b></p>
<p>Na obszarze wielkości 600 hektarów położonym na
długości 10 km wzdłuż rzeki Lippe w pobliżu Hamm
(Północna Nadrenia-Westfalia) odtworzone zostanie naturalne
rozlewisko.</p>
<p>Przedmiotem drugiego projektu jest ochrona bagien i podmokłych
łąk w pobliżu Rosenheim (Bawaria). Na obszarze 1100 hektarów
odtworzone zostanie 450 hektarów torfowisk wysokich dzięki zatamowaniu
kanałów odpływowych i usunięciu nadmiaru drzew i
krzewów.</p>
<p>Na południu Szwarcwaldu realizowany jest trzeci projekt, którego
celem jest ochrona różnych siedlisk (użytki zielone
porośnięte bliźniczką psią trawką, górskie
łąki kośne, wrzosowiska, lasy i torfowiska wysokie) na obszarze
2000-hektarowego Hotzenwald.</p>
<p>Przedmiotem czwartego projektu jest niezwykle rzadko występujący w
Europie rodzaj siedliska, kontynentalne słone mokradła, które
występują wokół słonych źródeł. Projekt
obejmuje 5 kontynentalnych ostoi słonych mokradeł w Brandenburgii.</p>
<p>Kolejny projekt realizowany na wzgórzach Eifel na wschód od
Koblencji (Nadrenia-Palatynat) dotyczy muraw i wrzosowisk <i>Nardus</i>. Na
obszarze tym będzie rozwijana i promowana turystyka ekologiczna. </p>
<p>Przedmiotem szóstego projektu jest opuszczony poligon w pobliżu
Cuxhafen, na terenie którego znajdują się nadbrzeżne wydmy
sąsiadujące z grupami dębów poprzecinanymi siedliskami
łąkowymi. W ramach projektu na obszar ten zostaną wprowadzone
różne gatunki dużych zwierząt roślinożernych (tury
Hecka, bizony, koniki polskie), które będą wypasać się
na 350 hektarach leśnych pastwisk.</p>
<p>Ostatni projekt ma charakter międzynarodowy i dotyczy nadbrzeżnych
łąk w 34 miejscach wokół Bałtyku –
głównie w Danii, ale również w Szwecji, Szlezwiku-Holsztynie
(Niemcy) i w Estonii, oraz na wyspie Saltholm w pobliżu Kopenhagi, na
której od pokoleń gospodaruje spółdzielnia
mieszkańców tego miasta.</p>
<p><b>Grecja - 1 projekt</b></p>
<p>Przedmiotem tego projektu jest konflikt pomiędzy rybołówstwem
a ochroną największej w Unii Europejskiej populacji poważnie
zagrożonej foki mniszki śródziemnomorskiej (<i>Monachus
monachus</i>) w wodach Grecji. Projekt jest przedsięwzięciem
organizacji pozarządowej MOM realizowanym w bliskiej współpracy z
lokalnymi rybakami.</p>
<p><b>Węgry - 2 projekty</b></p>
<p>Jeden projekt dotyczy 6 ostoi na łącznym obszarze 720
hektarów, rozrzuconych wzdłuż koryta Dunaju i na południowym
zachodzie obejmujących różnego rodzaju użytki zielone. Celem
projektu jest opracowanie odpowiednich programów rolno-środowiskowych
dla różnych typów siedlisk na użytkach zielonych.</p>
<p>Drugi projekt to przedsięwzięcie transgraniczne realizowane razem z
Rumunią, którego przedmiotem jest ochrona kobczyka (<i>Falco
vespertinus</i>). Projekt będzie realizowany na terytorium Węgier na
wschód od Dunaju oraz w regionie Satu Mare w Rumunii i obejmie 90 %
europejskiej populacji kobczyka poza Rosją.</p>
<p><b>Irlandia - 1 projekt</b></p>
<p>Na terytorium Irlandii znajdują się ważne przykłady
szeregu priorytetowych europejskich typów siedlisk leśnych. Irlandzki
Zarząd Lasów (Irish Forestry Board) zaproponował odtworzenie w
ciągu czterech lat charakterystyki lasów w dziewięciu
lokalizacjach obejmujących 560 hektarów. Główny nacisk
zostanie położony na kwestie świadomości społecznej i
edukacji.</p>
<p><b>Włochy - 4 projekty</b></p>
<p>Dwa projekty są realizowane w regionie Apulia w południowych
Włoszech. Przedmiotem pierwszego z nich jest rzeka Fortore
płynąca od Apeninów do Adriatyku i przecinająca trzy
regiony. W ramach projektu zostanie sporządzony plan zarządzania dla
terenu mającego znaczenie dla Wspólnoty (SCI) w ramach sieci Natura
2000.</p>
<p>Tę część projektu zrealizują władze
zarządzające dorzeczem – będzie to pierwszy we
Włoszech przypadek sporządzenia planu zarządzania ostoją
Natura 2000 przez takie władze. Wśród lokalnych rolników
będzie również promowane bardziej ekologiczne rolnictwo. Celem
drugiego projektu jest ochrona siedlisk przybrzeżnych w obrębie ostoi
Natura 2000 Torre Guaceto. Na obszarze tej ostoi mieści się morski
obszar chroniony, któremu zagraża w szczególności intensywne
rolnictwo.</p>
<p>Trzeci projekt jest również realizowany w południowych
Włoszech, w prowincji Matera, a jego przedmiotem jest ochrona
zagrożonych ptaków drapieżnych. W miastach Matera i
Montescaglioso na dachach starych budynków zostaną przywrócone i
powiększone miejsca odpowiednie do zakładania gniazd. Jednym z
działań w ramach projektu będą starania na rzecz
przyjęcia zmienionego kodeksu budowlanego, co pozwoli zapobiegać
niszczeniu gniazd i będzie sprzyjać tworzeniu lepszych warunków
dla pustułek.</p>
<p>Ostatni projekt realizowany w Toskanii ma na celu zabezpieczenie i
zwiększenie poziomu ochrony przybrzeżnego ekosystemu w Parku
Regionalnym Migliarino- San Rossore- Massaciuccoli, któremu zagraża
inwazja roślin egzotycznych i erozja spowodowana nadmiernym ruchem
turystycznym. Odwiedzający park będą kierowani na niewielką
liczbę szlaków.</p>
<p><b>Łotwa – 1 projekt</b></p>
<p>Ten projekt obejmuje również Litwę i Estonię. Ma on na
celu przygotowanie morskich obszarów chronionych w ramach sieci Natura
2000. Rosja również bierze w nim udział, aby zdobyć
specjalistyczną wiedzę na temat morskich obszarów chronionych.
Obejmuje on trzynaście ostoi we wschodnim obszarze Morza Bałtyckiego
pomiędzy Kaliningradem a Zatoką Fińską. W projekcie bierze
udział 19 partnerów – organy rządowe, organizacje
pozarządowe oraz instytuty badawcze. Łotewskie Ministerstwo Obrony
dostarczy statki.</p>
<p><b>Litwa – 2 projekty</b></p>
<p>Litewska organizacja pozarządowa kieruje projektem z udziałem
partnerów z Polski i Brandenburgii (Niemcy). Celem projektu jest ochrona
europejskiego żółwia błotnego <i>Emys orbicularis</i> jak
również płazów <i>Bombina bombina</i> (kumak nizinny) i
<i>Triturus cristatus</i> (traszka grzebieniasta). Projekt obejmuje
południowo-wschodnią Litwę, Białowieski Park Narodowy,
Mazury, region Poznania w dorzeczu Odry oraz Uckermark, które są
najdalej wysuniętymi na północ regionami występowania
żółwia.</p>
<p>Mierzeja Kurońska oraz zalew, który ją otacza są jednymi
z najbardziej wyjątkowych pejzaży w regionie Bałtyku. Cieszą
się dużym zainteresowaniem turystów, ale prowadzi to do
problemów, jak na przykład erozja siedlisk wydmowych. Drugi projekt,
partnerstwo pomiędzy Parkiem Narodowym Mierzei Kurońskiej,
Uniwersytetem Wileńskim oraz organizacją pozarządową
zajmującą się ochroną przyrody, będzie obejmował
kontrolę przepływu odwiedzających za pomocą szlaków i
ogrodzeń. Zostanie przebadany wpływ rybołówstwa na ptaki
morskie i zostaną przygotowane zalecenia, a1600 hektarów zniszczonych
wydm i pastwisk zostanie odtworzone.</p>
<p><b>Luksemburg -1 projekt</b></p>
<p>W rzece Our w północno-wschodnim Luksemburgu wciąż
znajduje się istotna populacja zagrożonej perłoródki
rzecznej, ale poziom jej reprodukcji jest niski i pojedyncze osobniki są
zazwyczaj stare. Wspólny projekt pomiędzy organizacją
pozarządową zajmującą się ochroną przyrody i
Ministerstwem Środowiska obejmie konstrukcję centrum hodowlanego
opartego na technikach czeskich.</p>
<p><b>Niderlandy – 1 projekt</b></p>
<p>Przedmiotem tego projektu są wydmowe pastwiska, obniżenia i
wrzosowiska na wyspach Terschelling, Texel i Vlieland Morza Wadden, w 5 ostojach
na wybrzeżu (Noord-Holland, Zuid-Holland, Zeeland). Wszystkie te ostoje
niszczeją z powodu zarastania, eutrofizacji i wysuszania. Wybrzeża
wydmowe są głównymi miejscami wakacji nad morzem i dlatego
projekt położy szczególny nacisk na komunikację i
rozpowszechnianie informacji oraz odtworzenie 1100 hektarów wydm i
przywrócenie wypasu na dalszych 1550 ha.</p>
<p><b>Polska – 1 projekt</b></p>
<p>Wspólny projekt z Niemcami jest zorientowany przede wszystkim na
ochronę zagrożonego ptaka wodniczka, <i>Acrocephalus paludicola</i>,
który zniknął z terenów, na których wcześniej
występował, w północnych Niemczech i Polsce z powodu utraty
siedlisk i ich degradacji. Beneficjent, polska organizacja pozarządowa
(Ogólnopolskie Towarzystwo Ochrony Ptaków – OTOP) będzie
współpracowała z różnymi innymi organizacjami
pozarządowymi i parkami narodowymi w celu zapobieżenia wyginięciu
populacji poprzez zwiększanie świadomości, przywracanie i
powiększanie zdegradowanych siedlisk i wprowadzenie długoterminowych
mechanizmów zarządzania.</p>
<p><b>Rumunia – 5 projektów</b></p>
<p>Przedmiotem czterech z pięciu rumuńskich projektów będzie
dzika flora i fauna.</p>
<p>Jeden projekt dotyczy niewielkiej pozostałości populacji żmii
łąkowej (<i>Vipera ursini rakosiensis</i>) w Transylwanii. Gad ten
prawie wymarł – jedyne pozostałe populacje na świecie,
wszystkie małe i zagrożone, znajdują się na
Węgrzech.</p>
<p>Drugi projekt zajmuje się dużymi zwierzętami
mięsożernymi takimi jak wilk (<i>Canis lupus</i>),
niedźwiedź (<i>Ursus arctos</i>) i ryś (<i>Lynx lynx</i>) w
prowincji Vrancea.</p>
<p>Dwa projekty dotyczą gatunków ptaków, przedmiotem jednego z
nich są populacje ptaków wodnych niższego obszaru zalewowego
Prutu, a przedmiotem drugiego są populacje pelikanów
kędzierzawych (<i>Pelecanus crispus</i>), priorytetowy gatunek dla funduszu
LIFE, w delcie Dunaju. </p>
<p>Piąty projekt obejmuje siedliska na całym terytorium Rumunii. Jego
celem jest ochrona lasów oraz alpejskich i podalpejskich siedlisk.
Będzie obejmował zachęcanie do przedsięwzięć
ekoturystycznych we wspólnotach lokalnych i szkolenie mieszkańców
na przewodników przyrodniczych. Sformułuje również
propozycje wspierania prywatnych właścicieli ziemskich, którzy
chcą zarządzać swoimi lasami zgodnie z celami „Natura
2000” i propagować je u właściwych władz.</p>
<p><b>Słowacja – 2 projekty</b></p>
<p>Jeden projekt zajmuje się małą populacją dropi (<i>Otis
tarda</i>), znalezioną w dwóch ostojach pomiędzy
Bratysławą i granicą węgierską.</p>
<p>Drugi projekt dotyczy obszarów bagiennych Zahorie na zachodzie kraju.
Istotna część ostoi znajduje się na poligonach
szkoleniowych. W ramach projektu zostaną przeprowadzone prace naprawcze,
takie jak blokowanie lub wypełnianie kanałów odpływowych,
oczyszczanie zarośniętych łąk, oraz ulepszanie hydrologii
bagien.</p>
<p><b>Hiszpania – 4 projekty</b></p>
<p>Północnoatlantyckie hiszpańskie lasy bukowe (<i>Fagus
sylvatica</i>) i Galicio-portugalskie lasy dębowe (<i>Quercus robur</i> i
<i>Quercus pyrenaica</i>) w Aiako Harria SCI (Guipuzcoa, Kraj Basków)
są objęte projektem prowadzonym przez partnerstwo czterech lokalnych
władz – władze ds. wód, fundacja leśna, fundacja na
rzecz różnorodności biologicznej oraz regionalne władze ds.
ochrony środowiska. Razem będą one wdrażały plan
zrównoważonego rozwoju leśnictwa.</p>
<p>Inny projekt dotyczy czterech gatunków płazów chronionych
dyrektywą w sprawie ochrony siedlisk przyrodniczych. Obejmuje on cały
zakres regionu Walencji.</p>
<p>W północnej Hiszpanii, podejście do zarządzania korytem
rzeki zaproponowane jest w ramach trzeciego projektu mającego na celu
poprawę populacji norki europejskiej (<i>Mustela lutreola</i>) w odcinku
basenu rzeki Ebro leżącym w regionie Navarry.</p>
<p>Czwarty projekt służy ochronie śródziemnomorskich
tymczasowych stawów na Balearach na Minorce. Wstępnym celem jest
poprawa wiedzy na temat dynamiki i ewolucji tych delikatnych siedlisk i
opracowanie technicznych i prawnych narzędzi do ich długoterminowej
ochrony.</p>
<p><b>Szwecja – 2 projekty</b></p>
<p>Prowincja Östergötland przeprowadzi projekt mający na celu
odtworzenie leśnych pastwisk z dużymi starymi drzewami dębowymi,
w których znajdują się zagrożone chrząszcze
<i>Osmoderma eremite</i>.</p>
<p>Inny projekt dotyczy rzeki Moälven na północy Szwecji. Jego
celem jest odtworzenie miejsc składania ikry dla łososia oraz
instalacja drabinek dla ryb w celu ponownego otwarcia rzeki dla migracji. Te
działania przyniosą również korzyści
perłoródce rzecznej.</p>
<p><b>Zjednoczone Królestwo – 3 projekty</b></p>
<p>Przedmiotem pierwszego projektu jest program naprawczy dotyczący rzeki
Avon w południowej Anglii. Jego celem jest odtworzenie siedliska rzecznego
i warunków stosownych dla jego gatunków w sześciu pokazowych
ostojach wzdłuż rzeki.</p>
<p>Drugi projekt obejmuje niezbędne działania w celu ochrony
europejskiej populacji sterniczki (<i>Oxyura leucocephala</i>), która jest
zagrożona przez sterniczkę jamajską. Pięcioletni program
zwalczy sterniczkę jamajską w Zjednoczonym Królestwie i pozwoli
na opracowanie wskazówek w jaki sposób zlikwidować ten gatunek w
całej Europie.</p>
<p>Przedmiotem trzeciego projektu są zagrożenia dla ptaków
hodowlanych na wyspach po nieumyślnym wprowadzeniu na nie
drapieżników. Przy wsparciu mieszkańców,
przedsiębiorstw promowych i odwiedzających, wyspa Canna, w
pobliżu zachodniej Szkocji zostanie oczyszczona ze szczurów i
zostaną zainstalowane skuteczne systemy monitorowania w celu zapewnienia,
że wyspa pozostanie wolna od szczurów.</p>
<hr><p><sup><b><a name="fn1" href="#fnB1">[1]</a></b></sup> Dyrektywa 92/43/EWG w
sprawie ochrony siedlisk przyrodniczych oraz dzikiej fauny i flory.</p>
<p><sup><b><a name="fn2" href="#fnB2">[2]</a></b></sup> Dyrektywa Rady
79/409/EWG w sprawie ochrony dzikiego ptactwa.</p>


