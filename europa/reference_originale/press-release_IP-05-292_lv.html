					<p align="right"><b>IP/05/292</b></p>
<p align="right">Briselē, 2005. gada 15. martā</p>
<h1>
<a name="Heading4"></a><b>Aptaukošanās epidēmija
– Markos Kiprianu apņemas rīkoties, jo dati liecina, ka pieaug
to bērnu skaits, kuriem ir liekais svars</b></h1>
<p><b><i>Markos Kiprianu, Eiropas veselības un patērētāju
tiesību aizsardzības komisārs, kopā ar ražotājiem
un patērētāju grupām, ekspertiem veselības jomā un
politiskajiem vadītājiem ir apņēmies rīkoties, lai
apkarotu aptaukošanās epidēmiju Eiropā, jo šodien
publicētie statistikas dati liecina, ka Eiropas Savienībā katru
gadu apmēram par 400 000 palielinās tādu skolas vecuma
bērnu skaits, kuriem ir liekais svars. Starptautiskās darba grupas
„International Obesity Task Force” (IOTF) sniegtajos datos
apgalvots, ka aptaukošanās problēma Eiropā netiek pietiekami
novērtēta, jo dažu valstu paziņotie dati varētu
būt nepilnīgi, un ka vairāk nekā 200 miljoni
pieaugušo visā Eiropā cieš no liekā svara vai
aptaukošanās. „Aptaukošanās izplatība ir strauja,
un vidukļa apkārtmēra palielināšanās Eiropā
rada postošas sekas sabiedrības veselībai un milzīgas
izmaksas ekonomikā. Mūsu kontinentu apdraudošā
aptaukošanās epidēmija ir tieši tikpat nopietna kā
Ziemeļamerikā. Mani jo īpaši uztrauc nepārtrauktais
liekā svara un aptaukošanās pieaugums skolas vecuma bērnu
vidū”, teica komisārs Kiprianu. „ES rīcības
programma, kuras īstenošanu mēs uzsākam šodien, ir
Eiropas ieguldījums cīņā ar šo problēmu.
Uzņēmējiem, pilsoniskajai sabiedrībai un valdībām
kopīgi jāstrādā, lai aizkavētu aptaukošanās
izplatību mūsu bērnu vidū.”</i></b></p>
<p>Komisārs Kiprianu turpināja: „<i>Rīcības programma
ietvers brīvprātīgus pasākumus tādās jomās
kā patērētāju informēšana un
izglītošana, tirdzniecība un reklāma, fizisku
aktivitāšu veicināšana, pārtikas sastāvs un
porciju lielums. Ceru, ka pirmās iniciatīvas tiks pieņemtas
2006. gadā, un tām jādod praktisks labums. Īstais
pārbaudījums ir tas, vai šodien uzsāktais sadarbības
process dos rezultātus</i>.”</p>
<p>Aptaukošanās pieaugošā izplatība, jo īpaši
jauniešu vidū, ir satraukusi ekspertus veselības jomā.
Aptaukošanās ir daudzu smagu slimību riska faktors, tostarp
tādu kā sirds slimības, paaugstināts asinsspiediens,
infarkts, elpošanas orgānu slimības, artrīts un daži
vēža veidi. Eiropas aptaukošanās epidēmija jau ir
tikusi vainota pieaugošajā to cilvēku skaitā, kuriem
attīstījies 2. tipa diabēts. Nepareizs uzturs un fizisku
aktivitāšu trūkums ir to galveno cēloņu vidū, kas
Eiropā izraisa nāves gadījumus, kurus būtu varēts
novērst; turklāt aptaukošanās atbilst 2 % līdz
8 % veselības aprūpes izmaksu. </p>
<p>Eiropas rīcības programma sabalansēta uztura un fizisku
aktivitāšu veicināšanai pulcē nozīmīgus ES
līmeņa pārstāvjus no pārtikas, mazumtirdzniecības,
ēdināšanas un reklāmas nozares, patērētāju
organizācijām un ar veselības jomu saistītām
nevalstiskām organizācijām. </p>
<p>Šodien programmas pirmajā sanāksmē pulcējās
programmas izveidotāji — komisārs Markos Kiprianu, Luksemburgas
veselības ministrs Mars Di Bartolomeo un Eiropas Parlamenta deputāts,
EP Vides, sabiedrības veselības un pārtikas nekaitīguma
komitejas priekšsēdētājs Karls-Haincs Florencs, kā
arī uzņēmēju, pilsoniskās sabiedrības un valsts
sektora organizāciju pārstāvji.</p>
<p>Turpmāko mēnešu laikā programmas dalībnieki
izstrādās rīcības plānus, kuros paredzēs sīki
izstrādātus pasākumus, kas vajadzīgi, lai mudinātu
cilvēkus ēst veselīgāk un vairāk nodarboties ar
fiziskām aktivitātēm.  </p>
<p>ES programmas mērķis ir ar tās dalībnieku
palīdzību atbalstīt iniciatīvas valsts un vietējā
līmenī, kā arī veicināt jaunas iniciatīvas
visā Eiropas Savienībā. Programma darbosies arī kā
forums, kurā ieinteresētās puses varēs izvērtēt
viena otras rīcību cīņā ar liekā svara
problēmu un pārliecināties par to, vai izteiktās
apņemšanās patiešām tiek pildītas.</p>
<p><b>Papildu informācija</b><br><i>IOTF</i> dati, kā arī papildu
informācija par šodien uzsākto programmu atrodama šeit: </p>
<p><a
href="http://ec.europa.eu/health/ph_determinants/life_style/nutrition/platform/launch_en.htm">http://ec.europa.eu/health/ph_determinants/life_style/nutrition/platform/launch_en.htm</a></p>
<p>Papildu informācijai skatīt arī <a
href="/rapid/pressReleasesAction.do?reference=IP/05/91&format=HTML&aged=0&language=EN&guiLanguage=fr">MEMO/05/91</a>.</p>

