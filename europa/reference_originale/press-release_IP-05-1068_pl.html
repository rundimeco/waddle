					<p align="right"><b>IP/05/1068</b></p>
<p align="right">Bruksela, dnia 25 sierpnia 2005 r.</p>
<h1>
<a name="Heading4"></a><b>Ptasia grypa: Komisja zwraca się do
Państw Członkowskich o zwiększenie nadzoru</b></h1>
<p><b><i>W dniu dzisiejszym Komisja Europejska zwołała zebranie
ekspertów w dziedzinie weterynarii ze wszystkich Państw
Członkowskich w celu omówienia sytuacji pod względem ptasiej
grypy w Azji i Rosji (Syberia). Zadecydowano również jakie środki
należy zastosować, aby wzmóc czujność w sytuacji
zagrożenia rozprzestrzenieniem się tej choroby na terenie UE. Komisja
zwróciła się do Państw Członkowskich o wzmocnienie
kontroli i udostępniła fundusze, które to umożliwią.
Podczas spotkania uzgodniono, między innymi, dokonanie przeglądu
planów gotowości oraz wzmożenie czujności, aby
zapewnić, że istniejące środki, takie jak zakaz przywozu,
są w pełni przestrzegane. Stwierdzono jednak, że powszechny zakaz
trzymania drobiu na otwartej przestrzeni jest środkiem
niewspółmiernym w stosunku do zagrożenia polegającego na
przenoszeniu choroby przez ptaki wędrowne.</i></b></p>
<p>„<i>Pragniemy zrobić, co w naszej mocy, by zapobiec
wtargnięciu tej niszczycielskiej epidemii na terytorium UE</i>”
powiedział Markos Kyprianou, Komisarz ds. Ochrony Zdrowia i
Konsumentów.<i> Będziemy nadal z bliska śledzić rozwój
sytuacji, aby mieć pewność, że w celu ograniczenia ryzyka
stosuje się najbardziej odpowiednie środki”. </i></p>
<p>Grupa specjalistów omówiła aktualny stan grypy ptasiej w Azji,
w tym także w Rosji (Syberia) i stwierdziła, że sytuacja jest
szczególnie niepokojąca. Jednak nie ma jeszcze dostępu do
informacji pozwalających stwierdzić z całą
pewnością, w jakim stopniu rozprzestrzenianie choroby można
przypisać dzikim ptakom. Wiele dyskutowano na temat możliwości
przeniesienia choroby na terytorium UE przez ptaki wędrowne. W oparciu o
aktualną wiedzę na temat szlaków wędrówek tych
gatunków ptaków, które mogłyby być nosicielami wirusa,
eksperci doszli do wniosku, że bezpośrednie ryzyko, w
zależności od obszaru UE, jest odległe lub niewysokie. Ustalono
jednak, że podjęte zostaną przedstawione poniżej
działania ograniczające ryzyko. </p>
<p>Już w roku 2003 w UE rozpoczęto intensywne obserwacje ptactwa
domowego i dzikiego. Grupa ekspertów dokonała przeglądu
środków nadzoru, które zostały wówczas ustanowione w
Państwach Członkowskich i, od tamtej pory, są corocznie
dostosowywane. Zalecili oni, aby wszystkie Państwa Członkowskie
niezwłocznie dokonały przeglądu programów nadzoru
planowanych na rok 2005/2006 i zintensyfikowały pobieranie próbek od
wędrownych ptaków wodnych na trasach, którymi choroba
mogłaby przedostać się do UE. Potrzebna jest zwiększona
współpraca między Państwami Członkowskimi,
którą Komisja powinna koordynować. </p>
<p>Na początek września zaplanowano kolejne spotkanie ekspertów,
na którym Komisja zapewni koordynację działań
związanych ze wzmocnieniem środków nadzoru, na które
przyznano fundusze z budżetu Wspólnoty.</p>
<p>Wszystkie Państwa Członkowskie dysponują środkami
wymaganymi prawem Wspólnoty w celu zapewnienia, że w przypadku
pojawienia się ptasiej grypy, choroba zostanie wykryta w stadach drobiu i
szybko zwalczona. W celu ograniczenia zasięgu wszelkich ognisk choroby
najważniejsze są wczesne wykrycie i szybkie działanie. Grupa
ekspertów odnotowała niektóre szczególne środki
zapobiegawcze, które zostały zastosowane lub zapowiedziane w
niektórych Państwach Członkowskich w odpowiedzi na wybuch choroby
w Rosji, lecz uznała, że powszechny zakaz trzymania drobiu na otwartej
przestrzeni jest na razie niewspółmierny do zagrożenia. W
każdym Państwie Członkowskim powinno się jednak dokonać
przeglądu środków bezpieczeństwa biologicznego stosowanych
na poziomie poszczególnych gospodarstw (np. dezynfekcja pojazdów
poruszających się od gospodarstwa do gospodarstwa), a w razie potrzeby
ich wzmocnienia w oparciu o ocenę ryzyka poszczególnych
przypadków. W ocenie tej należy uwzględnić szlaki
wędrówek ptaków wodnych oraz sytuacje, w których dzikie
ptaki mogą mieć bezpośredni kontakt z ptactwem domowym (np.
stawy). W sytuacjach zagrożenia należy również
rozważyć możliwość szczepienia.</p>
<p>Grupa ekspertów zaleciła również, by Państwa
Członkowskie wprowadziły dodatkowe <u>programy informacyjne</u>,
zachęcające hodowców do zwiększenia stosowania
środków ochrony biologicznej, dokonały przeglądu i
aktualizacji <u>planów gotowości</u> w zakresie ptasiej grypy już
istniejących zgodnie z prawodawstwem UE i sprawdziły, czy
istniejące <u>środki i kontrole na zewnętrznych granicach UE</u>
są w pełni stosowane tak w odniesieniu do przesyłek handlowych,
jak i do indywidualnych przywozów, w szczególności ptaków
domowych. W planach gotowości należy zwrócić
szczególną uwagę na zapewnienie odpowiedniej ochrony pracownikom
mającym kontakt z drobiem i przez to narażonym na infekcję.
Należy również zapewnić odpowiednie i wiarygodne informacje
na temat produktów drobiowych, aby uniknąć spadku zaufania
konsumentów.</p>

