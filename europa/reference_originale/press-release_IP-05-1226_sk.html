					<p align="right"><b>IP/05/1226</b></p>
<p align="right">Brusel, 5 októbra 2005</p>
<h1>
<a name="Heading4"></a><b>Európska komisia navrhuje, aby bol rok
2008 vyhlásený za „Európsky rok dialógu medzi
kultúrami“.</b></h1>
<p><b><i>Komisia dnes schválila návrh rozhodnutia Európskeho
parlamentu a Rady, ktorým sa má rok 2008 vyhlásiť za
„Európsky rok dialógu medzi kultúrami“. Túto
myšlienku pôvodne predložil európsky komisár
zodpovedný za kultúru Ján Figeľ na vystúpení
v Európskom parlamente v septembri 2004. Európsky rok
dialógu medzi kultúrami s celkovým rozpočtom 10
miliónov eur sa bude opierať o bohatstvo
a rôznorodosť radu konkrétnych projektov, ktoré sa
v roku 2008 uskutočnia prostredníctvom programov
a iných činností Spoločenstva. Kultúra,
vzdelávania, mládež, šport a občianstvo budú
oblasťami, ktorých sa bude tento rok týkať
predovšetkým. </i></b></p>
<p>„Za posledné roky prešla Európa významnými
zmenami, ktoré vyplývajú z postupného rozširovania
Únie, zo zvýšenej mobility na jednotnom trhu, ako aj z
rastúceho  cestovania  a obchodnej výmeny s ostatným
svetom. Dôsledkom toho sa rozvinuli vzájomné kontakty medzi
Európanmi a rôznymi kultúrami, jazykmi, národmi
a vierami na našom kontinente a inde vo svete. <b>Dialóg
medzi kultúrami</b> sa preto javí ako nevyhnutný nástroj
v procese vytvárania užších väzieb medzi 
európskymi národmi, ako aj kultúrami, ktoré ich
tvoria,“ vyhlásil pri predkladaní tohto návrhu Ján
Figeľ, európsky komisár zodpovedný za vzdelávanie,
odbornú prípravu, kultúru a viacjazyčnosť.</p>
<p>Komisia preto navrhuje, aby bol <b>rok 2008 vyhlásený za
„Európsky rok dialógu medzi kultúrami“</b>,
keďže európsky rok vďaka multiplikačnému
účinku predstavuje jedinečný nástroj na zvyšovanie
povedomia občanov, a najmä mládeže,  k danej 
téme. </p>
<p>Cieľom európskeho roka by vo všeobecnosti malo byť:</p>
<ul>
<li><b>propagovanie dialógu medzi kultúrami</b> ako prostriedku,
ktorý európskym občanom a všetkým ľuďom
žijúcim v Európskej únii pomôže
získať poznatky a schopnosti, vďaka ktorým budú
schopní zvládnuť otvorenejšie a komplexnejšie
prostredie; </li>
<li><b>zvyšovanie povedomia európskych občanov</b>
a všetkých ľudí žijúcich
v Európskej únii o význame <b>rozvíjania
európskeho občianstva, ktoré by bolo aktívne a otvorené
svetu</b>, rešpektujúce kultúrnu rôznorodosť a
založené na spoločných hodnotách.
</li></ul><p>Tým, že Európsky rok dialógu medzi
kultúrami predstavuje jedinečnú príležitosť na
posilnenie <b>„integrácie“ vo všetkých
relevantných programoch a činnostiach Spoločenstva v roku
2008</b>, umožní zviditeľniť všetky tieto činnosti
a zväčšiť ich dosah v rámci roka dialógu
medzi kultúrami. </p>
<p>Podporí sa tak jednotný obraz <b>mnohorakosti činností,
ktorými Spoločenstvo prispieva k dialógu medzi
kultúrami</b> a rozvinie sa tak súčinnosť medzi
programami, a to najmä tými, ktoré sa orientujú na
susedské a tretie krajiny. Rok dialógu medzi kultúrami
tiež úzko zapojí členské štáty
s cieľom sústrediť svoje úsilie na činnosti
zamerané na zvyšovanie povedomia a komunikáciu.</p>
<p>Komisia navrhuje, aby sa na Európsky rok vyčlenil <b>rozpočet
vo výške 10 miliónov eur</b>, ktorý umožní
vyvinúť <b>tri druhy činností</b> predstavujúce
operačné ciele:</p>
<ul>
<li> <b>informačná a propagačná kampaň</b>
o cieľoch Európskeho roka, pre ktorý bude vytvorené
vlastné logo, by mohla predstavovať polovicu rozpočtu;</li>
<li> <b>subvencie na činnosti na úrovni Spoločenstva</b>,
ktoré sa budú týkať obmedzeného počtu
symbolických akcií európskych rozmerov (napríklad
veľkých oslavných alebo športových podujatí)
zameraných na zvyšovanie povedomia o cieľoch Európskeho
roka, a to predovšetkým u mládeže; </li>
<li> <b>spolufinancovanie činností na vnútroštátnej
úrovni</b>, ktoré majú silnú európsku
dimenziu.</li></ul><p>Príprava roka dialógu medzi kultúrami bude
musieť byť úzko koordinovaná s prípravou
a realizáciou Európskeho roka rovnakých
príležitostí pre všetkých v roku 2007, aby sa
maximálne využila súčinnosť
a komplementárnosť týchto dvoch iniciatív.</p>
<p>Tento návrh teraz preskúma Európsky parlament a Rada v
rámci <b>schváľovacieho procesu spolurozhodovania do konca
roku 2006</b>.</p>
<p>Ďalšie informácie:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

