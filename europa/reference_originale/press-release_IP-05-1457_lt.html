					<p align="right"><b>IP/05/1457</b></p>
<p align="right">Briuselis, 2005 m. lapkričio 23 d.</p>
<h1>
<a name="Heading4"></a><b>Rimtos priemonės jūrų
transporto saugai užtikrinti </b></h1>
<p><b><i>Po ERIKA ir PRESTIGE avarijų, Europos bendrija nedelsdama
ėmė kurti „saugančią“ sistemą Europai nuo
avarijų ir taršos rizikos apsaugoti.  Komisija, pasitelkdama
trečiąjį jūrų saugos paketą, dabar ketina
pasiūlyti griežtesnę politiką, kuria būtų galima
ilgam atkurti sveikos konkurencijos sąlygas sąžiningai
tarptautinių taisyklių besilaikantiems jūrų
vežėjams. </i></b></p>
<p><i>„Jūrų vežėjų teikiamų  paslaugų
kokybė yra vienas svarbiausių šio sektoriaus konkurencingumo
aspektų ir todėl gebėjimas teikti patikimas ir aplinką
tausojančias paslaugas yra esminis“</i>, - pareiškė Europos
Komisijos pirmininko pavaduotojas Jacques Barrot.<i> „Jūrų
transporto kokybė taip pat yra užtikrinama nesąžiningiems
konkurenciją iškraipantiems vežėjams taikant
griežtesnius suvaržymus ir toliau veiksmingai administruojant
jūrų reikalų institucijas bei klasifikacines jūrų
bendroves.“  </i></p>
<p>Trečiąjį „saugios laivybos“ paketą sudaro 7
pasiūlymai, suderinti su dviem pagrindiniais klausimais:</p>
<p><b>1. <u>Sustiprinta nelaimingų atsitikimų ir taršos
prevencija</u></b></p>
<p>Naujos situacijos sąlygomis, po paskutinės plėtros Europos
Sąjungos valstybių narių skaičius padidėjus iki 25, ES
tapo stambiu jūrų transporto subjektu. Pirmuoju pasiūlymu
Komisija siekia <b>sugriežtini teisės plaukioti su Europos
valstybių vėliavomis suteikimo sąlygas</b>.<b> </b>Komisijos
tikslas – pareikalauti iš valstybių narių, kad jos
veiksmingai kontroliuotų, ar laivai, plaukiojantys su jų
vėliavomis, atitinka tarptautinius standartus, ir šiuo tikslu jų
sukurtos laivybos institucijos griežtai taikytų kokybės
kriterijus. Toks atskaitomybės padidinimas yra pirmasis žingsnis
vienos Europos vėliavos sukūrimo link.</p>
<p>Kiti du pasiūlymai skirti galiojantiems <b>klasifikacinių
bendrovių veiklą reglamentuojantiems</b> teisės aktams
sustiprinti ir <b>uostus turinčių valstybių atliekamai
kontrolei</b>.<b> </b>Taip pat yra pradėtas šių dviejų
teisinių priemonių naujo formulavimo darbas, siekiant  parengti
vieną aiškesnį ir suprantamesnį dokumentą.  </p>
<ul>
<li><b>Klasifikacinių bendrovių</b> darbo kokybės pagerinimo
galima pasiekti įdiegiant nepriklausomą kokybės kontrolės
sistemą ir nustatant laipsniškas ir proporcingas finansines sankcijas.
</li>
<li><b>Uostus turinčių valstybių kontrolės</b> srityje
galiojanti tvarka yra sugriežtinama standartus neatitinkančių
laivų atžvilgiu, ypač sustiprinant draudimo naudotis tokiais
laivais tvarką. Pasiūlyme pateikiami reformos, kuria siekiama iš
esmės pakeisti esamą tvarką (pagal kurią kiekviena
valstybė narė patikrina 25 % į jos uostus
įplaukiančių laivų), principai ir nustatomas Bendrijos
tikslas patikrinti 100 % laivų, atsižvelgiant į
būtinybę palengvinti kokybiškų laivų patikrinimo
darbą.  </li></ul><p>Pagaliau Komisija siūlo iš dalies pakeisti
<b>eismo stebėsenos</b> direktyvą. Vienas iš siekiamų
tikslų yra nelaimės ištiktų laivų prieglobsčio
vietas reglamentuojančios teisinės tvarkos pagerinimas. Prievolė
paskirti nepriklausomą instituciją ir iš anksto nustatyti visas
galimas prieglobsčio vietas suteiks geresnes galimybes veiksmingai ir
greitai priimti sprendimus laivų avarijų atvejais. Be to, Komisija
siūlo žvejybos laivuose įrengti automatinio identifikavimo ir
vietos nustatymo sistemas (AIS) siekiant sumažinti susidūrimo
pavojų.</p>
<p><b>2. <u>Avarijų padarinių šalinimas</u></b></p>
<p>Saugos jūroje standartų kokybė priklauso nuo jų tinkamumo
analizuoti avarijų priežastis ir iš jų pasimokyti. Naujo
direktyvos pasiūlymo tikslas – nustatyti suderintą Europos
sistemą <b>po avarijų vykdomiems tyrimams</b> ir sustiprinti
tiriančiųjų įstaigų nepriklausomumą. </p>
<p>Galiausiai dviejų paskutiniųjų paketo pasiūlymų
tikslas – pagerinti bendrą <b>atsakomybės ir žalos
atlyginimo avarijų atveju</b> sistemos kokybę. Todėl į
Bendrijos teisę reikia įtraukti Atėnų konvenciją
(2002), kad visiems Sąjungoje esančių laivų, įskaitant
Europos vidaus vandens kelių transportą, keleiviams būtų
taikoma bendra šioje konvencijoje numatoma apsaugos tvarka. Be to, reikia
toliau didinti laivų savininkų atsakomybę ir juos įpareigoti
įsigyti draudimo polisus ar kitas finansines garantijas trečiosios
šalies nuostoliams atlyginti ir padengti laivo ekipažo repatrijavimo
išlaidas. <br>Išsamesnę informaciją apie trečiojo
„saugos jūroje“ paketo turinį rasite priede. 
Trečiojo paketo dokumentus galima rasti Energetikos ir transporto
generalinio direktorato tinklapyje šiuo adresu:</p>
<p><a name="_Hlt120078166"></a><a name="_Hlt120078167"></a><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

