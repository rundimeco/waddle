					<p align="right"><b>IP/07/1008</b></p>
<p align="right">Bruxelles, 4 iulie 2007</p>
<h1>
<a name="Heading3"></a><b>Reforma PAC: </b><b>reforma sectorului
vitivinicol va contribui la recâştigarea de către Europa a cotei
de piaţă pierdute</b></h1>
<h2>
<a name="Heading6"></a><b><i>Comisia Europeană a adoptat astăzi
propuneri pentru o reformă la scară largă a organizării
</i></b><b><i>comune a pieţei vitivinicole, ca urmare a discuţiilor
purtate de peste un an cu toate părţile pe tema ideilor lansate
în comunicarea din iunie 2006. Obiectivele reformei sunt sporirea
competitivităţii producătorilor din Uniunea Europeană,
recâştigarea pieţelor, echilibrarea cererii şi a ofertei,
simplificarea normelor, păstrarea celor mai bune tradiţii ale
producţiei de vin în Uniunea Europeană, consolidarea structurii
sociale a zonelor rurale şi respectarea mediului. Un aspect esenţial
al reformei este utilizarea mai eficientă a bugetului (1,3 miliarde de
euro), care va rămâne la nivelul actual. Conform propunerilor, toate
măsurile ineficiente de sprijinire a pieţei - diverse ajutoare pentru
distilare, ajutorul pentru depozitarea privată, restituirile la export
– ar fi eliminate din prima zi. Se va interzice, de asemenea,
adăugarea de zahăr pentru îmbogăţirea vinului –
şaptalizare, precum şi ajutorul pentru mustul pentru
îmbogăţire, introdus pentru a compensa preţul mai ridicat
decât cel al şaptalizării. Distilarea de criză se va
înlocui cu două măsuri de gestionare a crizei, finanţate din
pachetele financiare naţionale. Se prevăd fonduri mult mai
substanţiale pentru promovarea vinului produs în Uniunea
Europeană, în special pe pieţele din ţările terţe.
Pentru o perioadă de tranziţie de cinci ani, se vor menţine
restricţiile de plantare, iar producătorii necompetitivi vor avea
posibilitatea de a părăsi sectorul cu un ajutor financiar atractiv.
După 2013, restricţiile privind plantarea vor fi ridicate, pentru a
permite producătorilor competitivi să îşi extindă
producţia, dacă doresc. Se prevede, de asemenea, simplificarea
normelor de etichetare. Uniunea Europeană va adopta anumite practici de
vinificaţie acceptate de toate ţările producătoare din
cadrul Organizaţiei Internaţionale pentru Vie şi Vin, iar
politica de calitate se va baza pe originea geografică. Statele membre vor
primi un pachet financiar naţional şi o listă de acţiuni
care să le permită să ia măsurile cele mai potrivite cu
situaţia locală. Mai multe fonduri vor fi destinate dezvoltării
rurale, pentru finanţarea măsurilor precum instalarea tinerilor
viticultori şi protecţia mediului.</i></b></h2>
<p>„Am avut un an de dialog intens privind modalitatea de restabilire a
sectorului european al vinului în poziţia de lider. Am vizitat
numeroase regiuni viticole pentru a asculta preocupările acestora şi
a-mi face cunoscute opiniile. Propunerea noastră de astăzi ia în
considerare preocupările exprimate, în special prin stimularea
promovării vinurilor noastre pe pieţele de export şi prin
limitarea desţelenirii în zonele sensibile din punctul de vedere al
mediului”, a declarat Mariann Fischer Boel, Comisarul pentru
Agricultură şi Dezvoltare Rurală. „În prezent cheltuim
prea mult – peste o treime din bugetul nostru - pentru a scăpa de
surplusul de vin, în loc să ne îmbunătăţim
competitivitatea şi să ne promovăm vinurile. Sunt convinsă
că propunerea mea va revigora sectorul european al vinului şi ne va
permite să ne ocupăm locul cuvenit, acela al celui mai mare şi
mai bun producător. Aşadar, să lăsăm deoparte retorica
şi să facem ce este mai bine pentru viticultorii şi consumatorii
noştri.”</p>
<p><b>Detaliile propunerii: </b></p>
<p><b>Plata unică pe exploataţie</b>: toate zonele cultivate cu
viţă de vie sunt eligibile pentru dreptul la plata unică pe
exploataţie, iar cele care sunt desţelenite se califică automat
pentru plată, astfel asigurându-le menţinerea în bune
condiţii agricole şi de mediu.</p>
<p><b>Suprimarea restricţiilor de plantare</b>: sistemul drepturilor de
plantare va fi extins până la sfârşitul perioadei de
tranziţie în 2013 şi apoi desfiinţat de la 1 ianuarie 2014,
pentru a permite producătorilor competitivi de vin să îşi
extindă producţia. Decizia de sporire a producţiei va depinde de
capacitatea producătorilor de a vinde ceea ce produc.</p>
<p><b>Pachetele financiare naţionale</b>: vor permite statelor membre
să adapteze măsurile la fiecare situaţie în parte. Bugetul
general va creşte de la 634 milioane euro în 2009 la 850 milioane euro
începând din 2015. Suma disponibilă pentru fiecare ţară
se va calcula în funcţie de zona cultivată cu viţă de
vie, de producţie şi de cheltuielile istorice. Măsurile posibile
includ: promovarea în ţările terţe,
restructurarea/reconversia suprafeţelor cultivate cu viţă de vie,
sprijin pentru recoltarea înainte de coacere, noi măsuri de gestionare
a crizelor, şi anume asigurări împotriva dezastrelor naturale
şi costuri administrative pentru înfiinţarea unui fond mutual
specific sectorului.</p>
<p><b>Măsuri de dezvoltare rurală</b>: mai multe măsuri din
regulamentul privind dezvoltarea rurală ar putea prezenta interes pentru
sectorul vinului, printre care instalarea tinerilor agricultori, ameliorarea
metodelor de comercializare, formarea profesională, sprijinirea
organizaţiilor de producători, sprijinul pentru acoperirea costurilor
suplimentare şi a pierderilor din venit cauzate de menţinerea
peisajelor culturale, pensionarea anticipată. Pentru a permite acest lucru,
se vor transfera fonduri în bugetul pentru dezvoltare rurală, care va
creşte de la 100 milioane euro în 2009 la 400 milioane euro în
2014. Aceste fonduri vor fi rezervate pentru regiunile viticole. </p>
<p><b>Practici oenologice</b>: responsabilitatea pentru aprobarea noilor
practici oenologice sau pentru modificarea celor existente va fi
transferată Comisiei, care va evalua practicile oenologice acceptate de OIV
şi le va include pe lista practicilor acceptate în Uniunea
Europeană. Uniunea Europeană va autoriza practicile agreate la nivel
internaţional privind producţia de vin destinat exportului către
aceste destinaţii. Se va menţine interdicţia privind importurile
de musturi pentru vinificare şi amestecarea vinurilor europene cu vinuri
importate.</p>
<p><b>Norme de etichetare mai eficiente</b>: conceptul de vin european de
calitate se bazează pe originea geografică (vin de calitate produs
într-o regiune determinată). Vinurile cu indicaţie
geografică vor fi împărţite în vinuri cu indicaţie
geografică protejată şi vinuri cu denumire de origine
protejată. Etichetarea va răspunde aşteptărilor
consumatorilor prin faptul că se va simplifica şi, în special,
prin faptul că, pentru prima dată, pe eticheta vinurilor europene
fără indicaţie geografică se vor menţiona soiul şi
anul recoltei, ceea ce corespunde cerinţei consumatorilor privind vinurile
obţinute dintr-un singur soi. </p>
<p><b>Promovare şi informare</b>: Comisia intenţionează să
desfăşoare cu rigurozitate o campanie responsabilă de promovare
şi informare. Aceasta va include un buget de 120 milioane euro din
pachetele naţionale destinat măsurilor de promovare în afara UE,
din care 50% va fi cofinanţat de UE. Vor avea loc noi campanii de informare
în UE privind vinurile cu indicaţie geografică şi consumul
responsabil/moderat de vin, acesta din urmă beneficiind de o rată de
cofinanţare mărită la 60%. </p>
<p><b>Protecţia mediului</b>: eligibilitatea tuturor zonelor viticole
pentru a beneficia de schema de plată unică înseamnă
aplicarea la scară mai largă a standardelor de mediu în materie
de eco-condiţionalitate. Eco-condiţionalitatea se va aplica în
cazul tuturor zonelor desţelenite. Vor exista cerinţe de mediu minime
în cazul desţelenirii, al restructurării şi al
recoltării înainte de coacere şi fonduri mai mari pentru schemele
agroecologice din cadrul programelor de dezvoltare rurală.</p>
<p><b>Sistemul de desţelenire</b>: viticultorii care doresc să
părăsească acest sector vor beneficia de o primă de
desţelenire voluntară. În primul an, prima va depăşi cu
30% cotele actuale şi, pentru a încuraja adoptarea acestui sistem
încă din primul an, va descreşte în cursul celor cinci ani
de durată a sistemului. În vederea evitării problemelor sociale
sau de mediu, statele membre vor putea să limiteze desţelenirea
podgoriilor din zone de munte sau de pantă abruptă şi din
regiunile sensibile din punctul de vedere al mediului şi să
oprească desţelenirea dacă totalul reprezintă 10% din
suprafaţa viticolă a ţării. Suprafaţa totală
desţelenită ar trebui să fie de aproximativ 200 000 hectare.
Bugetul alocat va scădea de la 430 milioane euro în primul an la 59
milioane euro în al cincilea şi ultimul an, iar prima medie va
scădea de la 7.174 €/ha în primul an la 2.938 €/ha în
al cincilea an. </p>
<p><b>Suprimarea măsurilor de gestionare a pieţei</b>:
următoarele măsuri vor fi abrogate începând din prima zi de
intrare în vigoare a reformei: distilarea de criză, sprijinul pentru
distilarea produselor secundare, distilarea alcoolului alimentar şi a
vinurilor provenite din soiuri cu dublă clasificare, ajutorul pentru
depozitarea privată, restituirile la export, ajutorul pentru mustul
destinat îmbogăţirii vinului.</p>
<p><b>Interzicerea adaosului de zahăr pentru îmbogăţire</b>:
se va interzice utilizarea zahărului pentru îmbogăţirea
vinului din prima zi de intrare în vigoare a reformei. Acest proces nu
respectă definiţiile OIV sau UE. Încheierea
şaptalizării şi a acordării de ajutor pentru must vor
permite menţinerea echilibrului între nord şi sud. În acel
moment, toţi producătorii vor fabrica vin numai din struguri şi
must nesubvenţionat.</p>
<p><b>Sectorul vitivinicol european</b></p>
<p>Uniunea Europeană deţine mai mult de 2,4 milioane de
exploataţii viticole, care acoperă 3,6 milioane ha, adică 2% din
suprafaţa agricolă a Uniunii. Producţia de vin în 2006 a
reprezentat 5% din valoarea producţiei agricole a Uniunii Europene.
Consumul de vin provenit din Uniunea Europeană scade constant, deşi
vânzările vinurilor de calitate sunt în creştere. În
ultimii zece ani, importurile au crescut cu 10 procente pe an, în timp ce
creşterea exporturilor este lentă. Pe baza tendinţelor actuale,
producţia de vin în exces va atinge 15% din producţia anuală
până în 2010-2011. Uniunea Europeană cheltuie aproximativ o
jumătate de miliard de euro pe an doar pentru a înlătura
surplusul de vin pentru care nu există o piaţă de desfacere. </p>
<p>De asemenea, a se vedea:	<br><a
href="http://ec.europa.eu/agriculture/capreform/wine/index_en.htm">http://ec.europa.eu/agriculture/capreform/wine/index_en.htm</a></p>
<p>Referire la arhiva de imagini vide:	<br><a
href="http://ec.europa.eu/avservices/video/video_search_en.cfm?witch=video&keyword=&ref=I&videoref=051269&LOGIN2=+Search">http://ec.europa.eu/avservices/video/video_search_en.cfm?witch=video&amp;keyword=&amp;ref=I&amp;videoref=051269&amp;LOGIN2=+Search</a></p>

