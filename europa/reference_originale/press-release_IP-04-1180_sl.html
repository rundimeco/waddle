					<p align="right"><b>IP/04/1180</b></p>
<p align="right">Bruselj, 6. oktobra 2004</p>
<h1>
<a name="Heading4"></a><b>Komisija priporoča začetek
pogajanj s Turčijo pod določenimi pogoji</b></h1>
<p><b><i>Na podlagi obsežnega poročila, ki ocenjuje razmere na
področju človekovih pravic, demokracije, vladavine prava in
zaščite manjšin v Turčiji, je Evropska komisija danes
priporočila začetek pristopnih pogajanj s to državo, pod pogojem,
da začne veljati ključna zakonodaja, ki je v pripravi. Komisija kot
pristop k pogajanjem predlaga strategijo treh stebrov, in sicer okrepljeno
sodelovanje za ojačanje in podporo procesu reform v Turčiji, pogajanja
prilagojena posebnim izzivom v zvezi s pristopom Turčije in na koncu
bistveno okrepljen politični in kulturni dialog, ki bo združil
državljane držav članic EU in Turčije. Komisija je sicer
prepričana, da bo pristopni proces ključnega pomena za spodbujanje
nadaljnjih reform v Turčiji, kljub temu pa meni, da gre za odprt proces.
Cilj – pristop – je jasen, vendar ga ni moč vnaprej
zagotoviti.Komisija je predstavila tudi oceno posledic morebitnega pristopa
Turčije k Evropski uniji, iz katere izhaja, da bi pristop, ki predstavlja
izziv tako za EU kot Turčijo, če bo dobro izpeljan, obema odprl
pomembne priložnosti.</i></b></p>
<p>Decembra 2002 je Evropski svet na srečanju v Köbenhavnu izjavil, da
„bo Evropska unija, če bo Evropski svet decembra 2004 na podlagi
poročila in priporočila Komisije ugotovil, da Turčija izpolnjuje
politična merila iz Köbenhavna, brez odlašanja začela
pristopna pogajanja s Turčijo“. Izjava je bila potrjena na Evropskem
svetu v Bruslju junija 2004. Današnja odločitev Komisije je skladna z
zahtevo iz izjave. </p>
<p><b>Poglavitne sestavine priporočila Komisije</b></p>
<p>Turčija je dosegla <b>znaten napredek </b>pri izvajanju političnih
reform, zlasti na področju uvajanja daljnosežnih ustavnih in
zakonodajnih sprememb, ki jih je sprejela v zadnjih letih, kar je v skladu s
prednostnimi nalogami, opredeljenimi v Partnerstvu za pristop. Po drugi strani
pa še ni uveljavila zakona o društvih, novega kazenskega zakonika in
zakona o drugostopenjskih prizivnih sodiščih. Poleg tega se še
čaka na sprejem zakona o kazenskem postopku, zakonodaje o sodni policiji in
zakona o izvajanju kazni in ukrepov.</p>
<p>Turčija si močno prizadeva, da zagotovi ustrezno izvajanje teh
reform. Kljub temu <b>je treba zakonodajo in izvajanje še naprej krepiti in
poglabljati</b>. To zlasti velja za politiko ničelnene tolerance na
področju boja proti mučenju in okrutnemu ravnanju ter za izvajanje
določb, ki urejajo svobodo izražanja, svobodo veroizpovedi, pravice
žensk, standarde ILO, vključno s pravicami sindikatov in pravicami
manjšin.</p>
<p>Glede na splošni napredek, ki ga je Turčija dosegla pri izvajanju
reform, in pod pogojem, da uveljavi zgoraj navedeno načrtovano zakonodajo,
Komisija meni, da <b>Turčija v zadostni meri izpolnjuje zastavljena
politična merila in priporoča začetek pristopnih pogajanj</b>.
</p>
<p>Nepreklicnost procesa reform, zlasti njegovega izvajanja, bo treba potrditi
skozi daljše obdobje.</p>
<p>Delovati je treba v skladu s <b>strategijo, sestavljeno iz treh stebrov</b>.
<b>Prvi steber </b>se nanaša na sodelovanje za okrepitev podpore procesu
reform v Turčiji, zlasti v smislu nadaljnjega izpolnjevanja političnih
meril iz Köbenhavna. Za zagotovitev trajnosti in nepreklicnosti procesa
političnih reform mora EU še naprej pozorno spremljati napredek
izvajanja političnih reform. To bo doseženo na podlagi popravljenega
partnerstva za pristop, ki bo opredelilo prednostne naloge procesa reforme.
Splošni pregled napredka na področju političnih reform bo
opravljen enkrat letno, z začetkom konec leta 2005. Napredek pogajanj bo
pogojen s hitrostjo reform. <b>Komisija bo priporočila začasno
ustavitev pogajanj </b>v primeru hudih ali ponavljajočih se kršitev
načel svobode, demokracije, spoštovanja človekovih pravic in
temeljnih svoboščin ter vladavine prava, na katerih temelji Unija. O
takem morebitnem priporočilu bo Svet odločal s kvalificirano
večino.</p>
<p><b>Drugi steber </b>obravnava poseben pristop k pristopnim pogajanjem s
Turčijo. Pristopna pogajanja bodo potekala v okviru medvladne konference,
kjer morajo biti odločitve sprejete soglasno in ob udeležbi vseh
članic EU. Pogajanja bodo zapletena. Za vsako poglavje pogajanj bo moral
Svet opredeliti primerjalne mejnike za začasno zaprtje, po potrebi pa tudi
za odprtje pogajanj, <b>vključno z zadovoljivim potekom izvajanja
zakonodaje EU</b>. Obstoječe zakonske obveznosti v skladu s pravnim redom
EU morajo biti izpolnjene pred začetkom pogajanj v okviru zadevnih
poglavij. Morda bodo potrebna dolga prehodna obdobja. Poleg tega se lahko zgodi,
da bodo na nekaterih področjih, kot so strukturne politike in kmetijstvo,
potrebne posebne ureditve, na področju prostega gibanja delavcev pa bo
treba premisliti o uvedbi trajnih zaščitnih ukrepov. Pomembne bodo
tudi finančne in institucionalne posledice pristopa Turčije. EU bo
morala opredeliti svojo finančno perspektivo za obdobje po letu 2014
še pred zaključkom pogajanj.</p>
<p>Ob tem bo Komisija med pogajanji spremljala sposobnost Unije za sprejem novih
članic in poglobitev združevanja ob upoštevanju ciljev Pogodbe
glede skupnih politik in solidarnosti.</p>
<p><b>Tretji steber </b>se nanaša na bistveno okrepljeni politični in
kulturni dialog, ki bo tesneje povezal ljudi iz držav članic EU in
Turčije. Najpomembnejšo vlogo v tem dialogu, ki ga mora EU dodatno
spodbujati, bi morala odigrati civilna družba. Komisija bo predstavila
predloge glede podpore, ki jo lahko ponudi temu dialogu.</p>
<p><a name="_Hlt84348480"></a>Komisija je prepričana, da bo proces pogajanj
ključnega pomena za spodbujanje nadaljnjih reform v Turčiji. <b>Je pa
to po naravi odprt proces, katerega izida ni moč predvideti vnaprej</b>. Ne
glede na izid pogajanj ali naknadnega postopka ratifikacije je treba nujno
zagotoviti popolno vpetost Turčije v evropske strukture v okviru odnosov
med EU in Turčijo. Pristop Turčije bi bilo treba temeljito pripraviti,
s ciljem zagotoviti nemoteno integracijo, ki ne bo ogrožala, temveč
izboljšala dosežke petdesetletnega evropskega združevanja.</p>
<p><b>Ocena vprašanj, ki izhajajo iz morebitnega članstva
Turčije</b></p>
<p>Vzporedno z rednim poročilom o napredku Turčije in njegovim
priporočilom je Komisija predstavila tudi podrobno študijo vplivov o
„vprašanjih, ki bi jih sprožilo morebitno članstvo
Turčije v Evropski uniji“. V sklepnem delu študija ugotavlja, da
bi pristop Turčije k EU predstavljal izziv tako za EU kot za Turčijo.
Če bo postopek pristopa dobro izpeljan, bo odprl pomembne priložnosti
tako za EU kot Turčijo. Potrebne priprave na pristop bi se lahko
nadaljevale globoko v naslednje desetletje. </p>
<p>V tem obdobju se bo EU nadalje razvijala, Turčija pa bi se morala
še koreniteje spremeniti. <i>Acquis communautaire,</i> tj. celota politik
in zakonodaje EU, se bo razvijal tudi v prihodnje, da se bo lahko odzval na
potrebe EU s 27 in več državami članicami. Njegov razvoj bi lahko
vključil tudi izzive in priložnosti, ki jih bo prinesel pristop
Turčije k EU.</p>
<p>Dodatne informacije: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

