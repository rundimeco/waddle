					<p align="right"><b>IP/05/1272</b></p>
<p align="right">Briselē, 2005. gada 13. oktobrī</p>
<h1>
<a name="Heading4"></a><b>Eiropas Komisija nāk klajā ar
demokrātijas jautājumiem, dialogam un diskusijām veltītu
PLĀNU „D”</b></h1>
<p><b><i>Šodien Eiropas Komisija nāk klajā ar demokrātijas
jautājumiem, dialogam un diskusijām veltītu plānu
„D”, ar kuru veido pamatus tuvākajos mēnešos
paredzamajām nopietnajām diskusijām par Eiropas nākotni.
Valdību vadītāji, konstatējot, ka Francijā un
Nīderlandē referenduma rezultāti vērtējami kā
negatīvi, lūdza atvēlēt „pārdomu laiku”,
lai katrā dalībvalstī varētu risināties plašas
diskusijas. Valdībām ir jāvirza šīs diskusijas valstu
līmenī, savukārt Eiropas Komisijai ir galvenā loma
šā procesa veicināšanā. Eiropas Komisijas
„Plāns „D”” – ar nozīmi
„demokrātija, dialogs un diskusijas” – izveido
sistēmu, kādā valstu valdības rīko 25 valstu diskusijas
par Eiropas nākotni. Skaidrs mērķis ir panākt jaunu
politisko vienprātību attiecībā uz to, kāda ir
pareizā politika, kas ļaus Eiropai tikt galā ar uzdevumiem, ko
izvirza XXI gadsimts. </i></b></p>
<p>Šodien, nākot klajā ar plānu, Eiropas Komisijas
priekšsēdētāja vietniece Margota Valstrēma
(<i>Margot</i> <i>Wallström</i>), kura ir atbildīga par
institucionālajām attiecībām un komunikācijas
stratēģiju, teica: „<i>Plāns „D” ir vērsts
uz to, lai notiktu diskusijas, risinātos dialogs un tiktu uzklausīti
viedokļi</i>.<i> Tas ir līdzeklis, lai ar politiskām idejām
rosinātu izmaiņas. Globalizācijas apstākļos
cilvēki uzdod būtiskus jautājumus par darbavietu
stabilitāti, pensijām, migrāciju un dzīves līmeni.
Eiropai ir jāmainās, pašai kļūstot par šo
problēmu risinājuma sastāvdaļu. Plānā
„D” tiek paredzēts sasniegt Eiropas Savienībā
augstāku demokrātijas pakāpi, veicināt plašas
sabiedrības diskusijas un panākt vienprātību
attiecībā uz Eiropas Savienības turpmāko virzību. Tagad
dalībvalstu uzdevums ir atbalstīt šo procesu. Es šodien
aicinu valstu valdības izmantot šo izdevību uzsākt
diskusijas un būt par virzošo spēku Eiropas
izmaiņām.” </i></p>
<p><b>Plāna „D” pamatelementi </b></p>
<p><b>Rosināšana uz diskusijām</b></p>
<p>Visas dalībvalstis apņēmās rīkot plaša
mēroga diskusijas par Eiropas nākotni. Plāna „D”
centrālais jautājums ir šīs diskusijas valstu
ietvaros – no tā izriet Eiropas Komisijas
nepārprotamais uzdevums palīdzēt dalībvalstīm, nevis
tās aizstāt. Tomēr diskusijām, kas notiks šajās 25
valstīs, plāns „D” tiecas nodrošināt kopēju
sistēmu, sniedzot valdībām iespējamo paraugu modeļus un
struktūras (piem., Īrijas nacionālais forums) un
piedāvājot kopīgus procesus un galvenos apspriežamos
tematus.</p>
<p><b>Atgriezeniskā saikne</b></p>
<p>Eiropas Komisija strukturēs atgriezeniskās saites procesu.
Pirmās atsauksmes par diskusijām valstu līmenī būtu
jāsaņem 2006. gada aprīlī. 2006. gada
9. maijā tiks rīkota Eiropas konference, kas būs
veltīta jautājumam par Eiropas nākotni un kurā tiks apkopoti
galvenie secinājumi, kas izrietēs no diskusijām. Par valstu
diskusijām Eiropas Komisija laikus sagatavos kopsavilkuma pārskatu
2006. gada jūnija Eiropadomei Austrijas prezidentūras ietvaros.
Šā procesa noslēgumā paredzēts iegūt konkrētu
virzības plānu Eiropas nākotnei. </p>
<p><b>Galvenie pasākumi intensīvāka dialoga
veidošanai</b></p>
<p>Eiropas Komisija ierosina 13 īpašas Eiropas mēroga
iniciatīvas, lai rosinātu plašākas diskusijas
sabiedrībā, veicinātu pilsoņu līdzdalību un
izveidotu patiesu dialogu par Eiropas politikas jautājumiem. Eiropas
Komisija meklēs veidus, kā sadarboties ar Eiropas Parlamentu un
ES institūcijām. Šajos pasākumos ietilps
komisāru viesošanās dalībvalstīs,  atbalsts
Eiropas pilsoņu projektiem,   kurss uz Padomes procedūru
lielāku atklātību, pastiprināta komisāru
klātbūtne valstu parlamentos, „Eiropas labas gribas
vēstnieku” tīkla izveidošana, paaugstinot diskusiju
līmeni Eiropas jautājumos, un atbalsta atjaunošana projektiem,
kas vērsti uz to, lai palielinātu vēlētāju
piedalīšanos. Šīs iniciatīvas darbosies Barozu
vadītās Eiropas Komisijas laikā un arī turpmāk.</p>

