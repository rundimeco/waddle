					<p align="right"><b>IP/05/1473</b></p>
<p align="right">Brüssel, 24. november 2005</p>
<h1>
<a name="Heading4"></a><a name="Heading4"></a><b>EL reformib
radikaalselt oma suhkrusektorit, et tagada ELi tootjate konkurentsivõime
tulevikus</b></h1>
<p><b><i>Euroopa Liidu põllumajandusministrid saavutasid täna
poliitilise kokkuleppe suhkruturu ühise korralduse ulatusliku reformi
suhtes, mille aluseks on Euroopa Komisjoni juunis esitatud ettepanek.  Reform
tõstab Euroopa Liidu suhkrusektori konkurentsivõimet ja turule
orienteeritust, tagab selle elujõulisuse tulevikus ning tugevdab ELi
positsiooni maailmakaubanduse läbirääkimiste praeguses voorus.
See viib juba ligi 40 aastat peaaegu muutumatuna püsinud süsteemi
kooskõlla reformitud ühise põllumajanduspoliitika
ülejäänud osaga. Järgneva nelja aasta jooksul
vähendatakse valge suhkru tagatud hinda 36 protsenti.  Põllumeestele
hüvitatakse keskmiselt 64,2 protsenti hinna vähendamisest toodanguga
sidumata makse abil, mis sõltub keskkonna- ja maakasutusnõuete
täitmisest ja mis lisatakse ühtsele otsemaksele. Riikidel, kes
loobuvad rohkem kui poolest tootmiskvoodist, lubatakse viieaastase
üleminekuaja jooksul maksta täiendavat toodanguga seotud hüvitist
30 protsenti sissetuleku vähenemisest. Luuakse hästi rahastatav
vabatahtlik ümberkorralduskava, millega vähem
konkurentsivõimelisi tootjaid julgustatakse suhkrusektorist lahkuma.
Ületoodangu sekkumiskokkuost lõpetatakse järk-järgult nelja
aasta jooksul.  Arengumaadele jääb sooduspääs ahvatlevate
hindadega ELi turule. Abikõlblikele Aafrika, Kariibi mere ja Vaikse ookeani
piirkonna riikidele nähakse 2006. aastaks ette abikava maksumusega 40
miljonit eurot, mis sillutab teed edasisele abile.</i></b></p>
<p>„See ajalooline kokkulepe rõõmustab mind väga,“
ütles põllumajanduse ja maaelu arengu volinik Mariann Fischer Boel.
„Õnnitlen ministreid, et neil jätkus vaprust ja otsustusjulgust
asuda reformima sektorit, mida keegi pole suutnud või tahtnud varem
reformida. See oli raske, kuid lõpuks võitis terve mõistus. See
kokkulepe tagab ELi suhkrusektori elujõu ja konkurentsivõime
tulevikus. Meie tegutsemine praegu tähendab, et meil on vahendeid, et
leevendada selle sektori valulikku ümberkujundamist, millest niikuinii ei
ole pääsu, ja me võime hüvitada põllumeeste kaotusi.
Praegune kokkulepe annab suhkrusektorile kauaks ajaks kindlustunde. Rahvas ei
pea selle eest ühtegi senti juurde maksma. See on väga oluline ka muu
maailma jaoks. Meie uus poliitika on kaubandussõbralik, see tugevdab meie
positsiooni Maailma Kaubandusorganisatsiooni (WTO) ministrite kohtumisel
järgmisel kuul Hongkongis. Põllumeestele makstakse otsetoetust, mis
üldiselt ei ole toodetud kogusega seotud. Alates 2009. aastast saavad
maailma kõige vaesemad maad täiesti vaba juurdepääsu meie
turule. EL jääb ahvatlevaks turuks, kus arengumaadel on soodus
müüa oma suhkrut, ja meie pakume oma Aafrika, Kariibi mere ja Vaikse
ookeani piirkonna partnerriikidele rahalist abi, et aidata neil muudatustega
kohaneda. See kokkulepe võimaldab meil ka kiiresti täita WTO hiljutise
vaekogu otsused.“ </p>
<p>Suhkrusektor viiakse kooskõlla ühtse põllumajanduspoliitika
2003. ja 2004. aasta reformiga. Reformi käigus võetakse arvesse
põllumeeste sissetulekuid, tarbijate huvisid ja töötleva
tööstuse olukorda. Reform toetab Euroopa suhkrutööstuse
konkurentsivõimet, parandab selle turule orienteeritust ja loob
jätkusuutliku turutasakaalu kooskõlas ELi rahvusvaheliste
kohustustega. </p>
<p>Euroopa tootjatel on nüüd pikaks ajaks selge, milliseid eeskirju
nad järgima peavad. Reformiga määratakse kindlaks Euroopa
suhkrusektori majandus- ja õigusraamistik aastateni 2014/2015 ja selles ei
nähta ette läbivaatamisklauslit. Hinna 36-protsendiline
vähendamine on seotud hästi rahastatava ümberkorraldusfondi
loomisega neljaks aastaks. Ümberkorraldusfondil on kolm peamist
eesmärki: esiteks, julgustada vähem konkurentsivõimelisi tootjaid
sellest sektorist lahkuma; teiseks, rahastada vabrikute sulgemisega seotud
sotsiaalsete ja keskkonnamõjudega toimetulemist (sotsiaalkavade või
ümberpaigutusprogrammide ning asukoha hea keskkonnaseisundi taastamise
rahastamine); ja kolmandaks, pakkuda vahendeid uue äritegevuse arendamiseks
enim mõjutatud piirkondades kooskõlas ELi struktuurifondi ja maaelu
arengu fondiga. </p>
<p>Euroopa jääb ahvatlevaks turuks, kuhu arengumaad tulevad meelsasti
oma suhkrut müüma. Samuti teeb komisjon ettepaneku abikava kohta, mis
on suunatud suhkrut traditsiooniliselt Euroopa Liitu eksportivatele Aafrika,
Kariibi mere ja Vaikse ookeani piirkonna riikidele; abikava esialgne
üldsumma 2006. aastal on 40 miljonit eurot. Tagatakse edasine abistamine
aastatel 2007-2013; abi suurus sõltub finantsperspektiivi arutelu
tulemustest.</p>
<p><b>Kokkuleppe üksikasjad: </b></p>
<p>Nelja aasta jooksul (alates 2006/2007. aastast) vähendatakse hinda 36%,
et tagada jätkusuutlik turutasakaal. Esimesel aastal jõutakse
20-protsendilise, teisel 27,5-protsendilise, kolmandal 35-protsendilise ja
neljandal 36-protsendilise hinnakärpeni.</p>
<p>Põllumeestele hüvitatakse keskmiselt 64,2 protsenti hinna
vähendamisega kaotatavast tulust, arvestades lõplikku hinnakärbet
36 protsenti. Kõnealune abi lisatakse ühtsele otsemaksete kavale ja
maksed seotakse keskkonnakaitse ja maakasutuse nõuete täitmisega. </p>
<p>Riikidel, kes loobuvad vähemalt poolest oma tootmiskvoodist, lubatakse
kuni viie aasta jooksul maksta täiendavat toodanguga seotud hüvitist
30 protsenti sissetuleku vähenemisest ja anda piiratud ulatuses
riigiabi.</p>
<p>Uus korraldus kehtib ja suhkrukvoodisüsteemi pikendatakse 2014/2015.
aastani. Läbivaatamisklauslit ei ole. </p>
<p>A- ja B-kvoot ühendatakse ühtseks tootmiskvoodiks. </p>
<p>Pärast nelja-aastast järkjärgulist sekkumise vähendamist
sekkumissüsteem kaotatakse ja sekkumishind asendatakse võrdlushinnaga.
</p>
<p>Ettevaatusabinõuna juhuks, kui turuhind langeb võrdlushinnast
madalamale, võetakse kasutusele eraladustussüsteem. </p>
<p>Luuakse vabatahtlik nelja-aastane ümberkorralduskava ELi
suhkruvabrikutele, isoglükoosi ja inuliinisiirupi tootjatele, millega
nähakse ette makse, et julgustada ettevõtjaid sulgema vabrikuid ja
loobuma kvoodist ning aidata neil toime tulla ümberkorraldusprotsessi
sotsiaalse ja keskkonnamõjuga. </p>
<p>Kõnealuse makse suurus esimesel ja teisel aastal on 730 eurot tonni
kohta; seda vähendatakse kolmandal aastal 625 ja neljandal aastal 520
eurole tonni kohta. </p>
<p>Osa sellest fondist on võimalik kasutada hüvitise maksmiseks
suhkrupeeditootjatele, kellele toob kahju vabrikute sulgemine. </p>
<p>Luuakse täiendav mitmekesistamisfond liikmesriikide jaoks, kus kvooti
vähendatakse miinimumkoguse võrra; fondi suurendatakse, kui kvooti
vähendatakse suurema koguse võrra. </p>
<p>Mõlemaid eespool nimetatud makseid rahastatakse kvoodiomanikelt kolme
aasta jooksul võetava maksu arvelt. </p>
<p>Kui suhkrupeeti kasvatatakse toiduks mittekasutatava põllukultuurina,
peaks see vastama maa tootmisest kõrvaldamise toetuse ja energeetiliste
põllukultuuride toetuse (45 eurot hektari kohta) saamise tingimustele. </p>
<p>Teatava tootmismahu säilitamiseks praegustes C-suhkrut tootvates
riikides tehakse täiendav kogus 1,1 miljonit tonni kättesaadavaks
ühekordse makse eest, mis vastab ümberkorraldusabi summale ühe
tonni kohta esimesel aastal. </p>
<p>Keemia- ja farmaatsiatööstuses ning bioetanooli tootmiseks
kasutatavat suhkrut tootmiskvootides ei arvestata. </p>
<p>Praeguste tootmisettevõtete isoglükoosikvooti suurendatakse
300 000 tonni võrra kolmeaastase üleminekuperioodi vältel,
iga aasta 100 000 tonni.<br>Täiendavat isoglükoosikvooti
võib osta ümberkorraldusabi hinnaga Itaaliast (60 000 tonni),
Rootsist (35 000 tonni) ja Leedust (8000 tonni).<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

