					<p align="right"><b>IP/05/1224</b></p>
<p align="right">Brüssel, 5. oktoober 2005</p>
<h1>
<a name="Heading4"></a><b>Euroopa Komisjon teeb ettepaneku luua
põhjalik ELi strateegia palestiinlaste toetamiseks </b></h1>
<p><b><i>Komisjon on võtnud vastu nõukogule ja Euroopa Parlamendile
suunatud teatise „EL-Palestiina koostöö pärast
vaenutegevuse lõppemist – liikumine kaheriigilise lahenduse
suunas“. Eesmärk on luua põhjalik keskmise tähtajaga
strateegia, mis käsitleb ELi toetust palestiinlastele. Strateegias
keskendutakse meetmetele, mida on vaja, et luua nii poliitiliselt kui
majanduslikult elujõuline Palestiina riik. See on vahetu reaktsioon uutele
võimalustele, mis avanesid Iisraeli lahkumisel Gazast, ning vajaduste
hindamisele, mida viib praegu läbi Lähis-Ida kvarteti erisaadik James
Wolfensohn. Wolfensohn on kutsunud rahvusvahelist üldsust üles
kahekordistama abi palestiinlastele. See tooks kaasa ühenduse eelarvest
tulevate toetuste kasvu 200–300 miljoni euro võrra. Tingimusel, et
Iisraeli vaenutegevuse lõppemisel Gazas toimub tegevuskava rakendamises
edasiminek ning et ka teised rahastajad suurendavad oluliselt oma panust, on
komisjon kokkuleppel liikmesriikide ja Euroopa Parlamendiga valmis tegema
ettepaneku täiendavate vahendite eraldamiseks. Täna esitatud
strateegia põhineb vaenutegevuse lõppemisele vahetult järgneval
60 miljoni euro suurusel toetuskaval, mida juba rakendatakse.  </i></b></p>
<p>Välissuhete ja Euroopa naabruspoliitika eest vastutav volinik Benita
Ferrero-Waldner kommenteeris: <i>„Me ei tohiks lasta käest
võimalust, mis avanes Iisraeli lahkumisel Gazast. EL kui suurim
palestiinlaste toetaja on otsustanud kõvasti pingutada, et tegeleda uute
võimaluste ja väljakutsetega pärast vaenutegevuse lõppemist.
Täna esitatud strateegias on kirjeldatud ülesandeid, mida saame enda
peale võtta, ning tingimusi, mille korral meie toetus kannaks vilja. Ma
loodan, et selle lähenemisviisi kinnitavad liikmesriigid, et saaksime koos
oma mõju maksimeerida.“ </i></p>
<p><i>Ta lisas: “Kui toimub piisav edasiminek tegevuskava suunas, on
komisjon valmis paluma Euroopa Parlamendil ja nõukogul eraldada
märkimisväärsed täiendavad ühenduse vahendid. Me
loodame, et teised rahastajad teevad samamoodi. Euroopa on valmis olema peamine
partner, kes tegutseb rahu nimel, kui kõik osapooled teevad tõsiseid
pingutusi, et luua pinnas edu saavutamiseks".      </i></p>
<p>Strateegia lähtub Euroopa naabruspoliitika tegevuskavast, mis lepiti
Palestiina omavalitsusega kokku eelmisel aastal, kuid samas kajastuvad selles
uued võimalused.  Loodetavasti loob praegune vaenutegevuse lõppemise
järgne olukord tingimused, milles Palestiina majandusel on võimalik
taaselavneda, ning teatises esitatud ettepanekud keskenduvad
üksikasjalikult vajadusele toetada just seda aspekti Palestiina riikluse
ettevalmistamisel ning samuti poliitilise valitsuse väljakujundamist.  </p>
<p>Teatises on nimetatud mitu muud kriteeriumi, mis tuleb täita, et ELi
edasine osalus oleks õigustatud; see sõltub ka edusammudest, mida
tehakse kvarteti erisaadiku poolt esile tõstetud kuues
eelisvaldkonnas<sup><b><a name="fnB1" href="#fn1">[1]</a></b></sup>.</p>
<p>Samuti avaldatakse teatises toetust praktilistele kolmepoolsetele algatustele
Euroopa Liidu, Iisraeli ja palestiinlaste vahel, lähtudes viimase aja
edusammudest energeetika ja transpordi valdkonnas. </p>
<p><b>Valimiste, kohtusüsteemi ja õigusriigi toetamine</b></p>
<p>Jätkata toetust valimisprotsessile; aidata kaasa reformide
läbiviimisele Palestiina kohtusüstemis; töötada välja
lühiajaline strateegia õigusriigi kindlustamiseks, sealhulgas
võitluseks korruptsiooni ja organiseeritud kuritegevuse vastu. </p>
<p><i>ELi osalemise kriteeriumid:</i> valimistel vaatlejaks olnud ELi missiooni
soovituste ellurakendamine; Palestiina omavalitsuse kohustumine Euroopa
naabruspoliitika tegevuskavas sätestatud reforme ellu viima.</p>
<p><b>Palestiina omavalitsuse reformi edendamine</b></p>
<p>Toetada jõupingutusi maksuhalduse moderniseerimisel; anda abi
finantskontrolli edasiarendamiseks. </p>
<p>On vaja kiireloomulisi meetmeid, et toetada Palestiina avaliku halduse
reforme kogu avaliku teenistuse süsteemis.  EL peaks tehnilise abi ja
mestimisprojektide kaudu (tihedate sidemete loomine Euroopa haldusametnikega, et
jagada parimaid kogemusi) aitama tugevdada haldussuutlikkust.</p>
<p><i>ELi osalemise kriteeriumid:</i> avalike institutsioonide vastutuse
tugevdamine ja edusammud ministeeriumide restruktureerimisel. </p>
<p><b>Kaubandus- ja investeerimistingimuste parandamine Palestiina
majanduses</b></p>
<p>Majandusliku jätkusuutlikkuse saavutamiseks vajavad
Läänekallas ja Gaza abi, et vähendada oma jätkuvat
sõltuvust Iisraeli majandusest ja mitmekesistada turgusid.  Prioriteetideks
on: </p>
<ul>
<li>Kahepoolsete ja piirkondlike kaubandussuhete arendamine, lihtsustades
Palestiina toodete turulepääsu; tehniline abi; dialoog seadusandlike
takistuste ületamiseks ning Palestiina integreerimine piirkonna
majandusega.    </li>
<li>Praktilised kolmepoolsed algatused Euroopa Liidu, Iisraeli ja palestiinlaste
koostöös, mis lähtuksid viimase aja edusammudest energeetika ja
transpordi valdkondades.  </li>
<li>Toetus tolliameti rajamisele ekspertide lähetamise ja kõigi poolte
nõusolekul ka kolmandate riikide vaatlejate piirile paigutamise teel. </li>
<li>Soodsa keskkonna loomine erasektori investeeringuteks, aidates Palestiina
omavalitsusel muuta õiguslikku raamistikku ning toetades erasektorit
kutsehariduse  edendamise, mikrokrediidi ja Euroopa Investeerimispanga tegevuse
taastamisega Palestiina aladel.    </li></ul><p><i>ELi osalemise
kriteeriumid:</i> turvalisuse märkimisväärne suurendamine ja
juurdepääsu lihtsustamine; meetmete võtmine Lähis-Ida
kvarteti erisaadiku poolt esile tõstetud kuues eelisvaldkonnas; Iisraeli
garantii maapiiri ületamise võimalustele lennuväljale ja
sadamasse pääsemiseks. <b> </b></p>
<p><b>Läänekalda ja Gaza sektori infrastruktuuri
rekonstrueerimine</b></p>
<p>Komisjon on juba avaldanud oma esialgsed plaanid infrastruktuuri
rekonstrueerimise toetamiseks (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
European Commission to support the Palestinians with €280 million in
2005</a>).  Edasine ulatuslik rekonstrueerimiskava peab hõlmama transporti,
energeetikat, veemajandust ja jäätmekäitlust, maapiirkondade
arengut ning institutsioonide (nt kohtud ja kaitsekompleksid) taastamist.  </p>
<p><i>ELi osalemise kriteeriumid:</i> inimeste ja kaupade liikumise ja
juurdepääsu piirangute leevendamine ning doonorite tegevuse
kooskõlastamine.     </p>
<p>Lähemat teavet ELi toetuse kohta Lähis-Ida rahuprotsessile leiab
veebilehelt:</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup> Piiriületuspunktid,
Jordani Läänekalda ja Gaza sektori vahelised ühendusteed,
liikumine Läänekaldal, lennujaam ja sadam, asundustes asuvad hooned ja
kasvuhooned.</p>


