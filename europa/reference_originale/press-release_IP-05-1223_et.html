					<p align="right"><b>IP/05/1223</b></p>
<p align="right">Brüssel, 5. oktoober 2005</p>
<h1>
<a name="Heading4"></a><b>Liikmesriigid toetavad komisjoni ettepanekut
lubada jälle kondiga veiseliha</b></h1>
<p><b><i>Täna toiduahela ja loomatervishoiu alalises komitees kokku tulnud
liikmesriigid toetasid komisjoni esitatud eelnõu ettepaneku kohta
tõsta vanusepiiri, mida kohaldatakse veiselihast selgroo eemaldamise
suhtes. Kui ettepanek saab Euroopa Parlamendi heakskiidu ning komisjon
võtab selle järgmise kahe kuu jooksul lõplikult vastu,
tähendab tänane hääletamine seda, et ELis tohib jälle
toota sellist kondiga veiseliha nagu itaallaste Firenze biifsteek või
T-kondiga biifsteek. Euroopa Toiduohutusameti teaduslikul nõuandel
põhineva otsuse eelnõuga tõstetakse vanust, mil selgroog tuleb
tapetud loomadelt eemaldada, seniselt 12 kuult 24 kuule. See on esimene
ettepanek, millega muudetakse ELi teatavaid BSE meetmeid alates komisjoni TSE
tegevuskava (<a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">vt
IP/05/952</a>) avaldamisest juulikuus. </i></b></p>
<p>Tervishoiu ja tarbijakaitse volinik Markos Kyprianou: „Esimene samm ELi
BSE meetmete lihtsustamise suunas kajastab meie saavutusi selle haigusega
võitlemisel. See samm ei olnud kerge. Komisjon kogus
usaldusväärseid teaduslikke andmeid, kontrollis statistilist
tõendusmaterjali ning pidas intensiivseid arutelusid liikmesriikide ja
Euroopa Parlamendiga. Me oleme veendunud, et see ettepanek ei mõjuta
viimase kümne aasta jooksul BSE eeskirjadega saavutatud kõrget
tarbijakaitse taset.“ </p>
<p>Alates 2000. aasta oktoobrist kuulub selgroog määratletud
riskiteguriga materjalide (SRM) ELi loetellu ning seda peetakse suurimaks BSE
ülekandumise ohu allikaks. ELi BSE õigusaktide alusel tuleb kõik
määratletud riskiteguriga materjalid üle 12 kuu vanuste veiste
puhul eemaldada ja hävitada, et vältida nende sattumist toidu hulka ja
toiduahelasse. Tänu sellele ja teistele rangetele riski vähendavatele
meetmetele on viimase paari aasta jooksul ELis kinnitatud BSE juhtumite arv
märgatavalt vähenenud ning juhtumitega seotud loomade vanus
järjepidevalt kasvanud. Tänu sellisele positiivsele arengule on
komisjon asunud kaaluma teatavate kehtivate TSE meetmete muutmist
eesmärgiga ajakohastada neid vastavalt paranenud olukorrale.  </p>
<p>2005. aprillis avaldas Euroopa Toiduohutusamet arvamuse, milles toetati
veiste selgroo eemaldamise vanusepiiri tõstmist ning märgiti, et isegi
30 kuud võib pidada suhteliselt ohutuks vanusepiiriks. Selle arvamuse
alusel ning liikmesriikide ja parlamendi seisukohti arvesse võttes esitas
komisjon 24 kuud kõige sobivama vanusepiirina, mis tagab parima ohutuse BSE
suhtes. Tulevikus võib selle vanusepiiri uuesti läbi vaadata, kui BSE
juhtumite langustendents jätkub. TSE tegevuskava annab võimaluse
vaadata lähiajal või mõne aja pärast läbi ka teised
määratletud riskiteguriga materjale käsitlevad eeskirjad,
võttes aluseks BSE olukorra arengu ja uusimad teaduslikud andmed.   </p>
<p>Selgroo eemaldamisel lubatav kõrgem vanusepiir mõjub eeldatavasti
positiivselt talupidajate ja lihatööstuse konkurentsivõimele ning
vähendab ELis tekkivate määratletud riskiteguriga materjali
sisaldavate jäätmete kogust.  </p>
<p>ELi BSE meetmete kohta lisateabe saamiseks vt: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

