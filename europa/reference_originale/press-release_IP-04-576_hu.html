					<p align="right"><b>IP/04/576</b></p>
<p align="right">Brüsszel, 2004. május 1.</p>
<h1>
<a name="Heading4"></a><b>Prodi elnök közleménye a
bővítés napjának alkalmából</b></h1>
<p>Május 1-je történelmi nap Európa számára.</p>
<p>10 új tagországot és 75 millió új
EU-polgárt üdvözölhetünk ma az európai
családban.</p>
<p>Öt évtizeddel azután, hogy az Európai
integráció nagyszerű projektje elindult útjára, és
a hidegháború által kialakított megosztottság egyszer s
mindenkorra véget ért, ma az egyesült Európában
élhetünk.</p>
<p>Az új tagállamokban a polgárok és a politikai erők
bátorságára, elszántságára és jelentős
erőfeszítésére volt szükség ahhoz, hogy ezt
elérjük. Ugyanakkor kellett hozzá a jelenlegi EU polgárainak
és vezetőinek előrelátása és
nagylelkűsége is.</p>
<p>Ezen a héten abban az óriási örömben lesz
részem, hogy 10 új kollégát üdvözölhetek az
Európai Bizottságban. </p>
<p>Ők és honfitársaik 10 ország több
évszázadra és eltérő történelmi
gyökerekhez visszanyúló kultúráját és
változatosságát hozzák az Unióba.</p>
<p>Európa népei Írország nyugati partjától
Lengyelország keleti határáig, a déli Vallettától
Finnország északi csücskéig kulturális események
sorozatával ünneplik együtt azt, hogy a bővítés ma
valósággá vált. Ezen a napon az európaiak azt
ünneplik, hogy többé nem választják el őket
mesterséges ideológiai határok.</p>
<p>Az Európai Bizottság elnökeként szeretném
hangsúlyozni, hogy a Bizottságnak Európa polgárait kell
szolgálnia. A mi feladatunk annak biztosítása, hogy az
Európai Unió a polgáraiért legyen, valamint hogy több
és jobb munkahelyet, versenyképesebb gazdaságot, tisztább
környezetet, még jobb minőségű élelmiszert,
és a bűnözéstől illetve a terrorizmustól mentes, a
szabadság és a jog érvényesülésén
alapuló térséget biztosítson. </p>
<p>A bővítés azonban még ennél is többet jelent.
Ahogyan Bertie Ahern, ír miniszterelnök és egyben a Tanács
elnöke nemrégiben egy prágai látogatása során
fogalmazott: „A bővítés éppúgy jelenti az
elmék, mint a határok megnyitását”.</p>
<p>Miközben örülök és büszke vagyok arra, hogy
sikerült véghez vinnünk az egykor megosztott kontinens
újraegyesítését, tudatában vagyok annak is, hogy ez
még csak a kezdet.</p>
<p>A 455 millió polgárt magában foglaló Európai
Unióban mostantól mindenkinek együtt kell dolgoznia azért,
hogy azokra az alapokra építhessünk, amelyek
letételében mindannyian segédkeztünk. Semmit sem szabad
természetesnek vennünk. Amit eddig elértünk, nem
visszafordíthatatlan. Együttműködésünk során
állandóan akadályokkal és kihívásokkal kell majd
szembenéznünk.</p>
<p>Egységesen a sokféleségben azonban erősebbek és
felkészültebbek leszünk, hogy a közös
problémákra megoldásokat találjunk. Egységesen a
sokféleségben hatékonyabban dolgozhatunk mindannyiunk
biztonságáért és jólétéért.</p>
<p>Minden európait arra biztatok, hogy vegyen részt bámulatos
sikerünk megünneplésében.</p>
<p>Üdvözöljük önöket az új
Európában!</p>

