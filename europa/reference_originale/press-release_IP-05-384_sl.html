					<p align="right"><b>IP/05/384</b></p>
<p align="right">Bruselj, 4. aprila 2005</p>
<h1>
<a name="Heading4"></a><b>Gospodarska napoved Komisije
2005–2006</b></h1>
<p><b><i>Po upadu gospodarske dejavnosti v drugi polovici lanskega leta se
pričakuje, da se bo rast v območju eura in EU ob oživitvi
domačega povpraševanja v letu 2005 povrnila na potencialno stopnjo. Na
splošno se predvideva, da bo rast BDP znašala 1,6 % v območju
eura in 2,0 % v EU (ter 2,1 % in 2,3 % leta 2006). Tako v območju eura kot
v EU naj bi prišlo do pospešitve rasti zaposlovanja, kar bo prispevalo
k zmernemu znižanju brezposelnosti leta 2006. Podobno naj bi javne finance
letos ostale bistveno nespremenjene s primanjkljajem na ravni 2,6 % BDP tako v
območju eura kot v EU.</i></b></p>
<p>Leta 2004 je gospodarstvo v območju eura in v EU-15 zraslo za solidnih 2
% oziroma 2,4 %, s čimer se je nadaljeval preobrat, ki se je začel
sredi leta 2003 predvsem zaradi vzgona svetovne rasti in trgovine. Čeprav
se ocenjuje, da je rast svetovne trgovine dosegla vrh leta 2004, sta v drugi
polovici leta 2004 poskok cen nafte in moč eura ovirala gospodarsko
dejavnost v območju eura, tako da je bilo njun vpliv čutiti tudi na
začetku leta 2005. </p>
<p>Komisija predvideva, da bo leta 2005 letna povprečna rast BDP
znašala 1,6 % v območju eura in 2,0 % v EU. Gospodarska rast naj bi se
leta 2006 po pričakovanjih ustalila na ravni povprečne rasti v
višini 2,1 % v območju eura in 2,3 % v EU. </p>
<p>Napovedi za to leto in za 2006 temeljijo na močnejšem domačem
povpraševanju in zlasti na trajni pospešitvi naložb. V obdobju
napovedi se pričakuje tudi bolj postopna oživitev zasebne porabe.
Glavni dejavniki, na katere se opirajo taki izgledi, so med drugim 
prilagodljive makroekonomske politike, vztrajanje pri zmernih plačah in
nizka inflacija, spodbudni finančni pogoji, povečanje stopenj
dobička in napredek v strukturnih reformah s ponovno vzpostavitvijo
zaupanja med porabniki in podjetniki.</p>
<p><b>Trije milijoni novih delovnih mest </b></p>
<p>Razpoložljivi podatki kažejo, da je gospodarski vzpon doslej imel
omejen učinek na trg dela. To je do neke mere posledica večje
prožnosti, ki jo je pokazal prejšnji padec, ko neto gledano ni
prišlo do izgube delovnih mest in je bil porast brezposelnosti glede na
prejšnje cikle precej omejen. Vendar naj bi v primerjavi z ocenjeno stopnjo
0,6 % za leto 2004 prišlo do pospešitve rasti zaposlovanja, in sicer v
višini 0,7 % leta 2005 in 0,9 % leta 2006. Pričakuje se, da bo s tem v
obdobju 2005–2006 ustvarjenih 3 milijone novih delovnih mest v EU,
brezposelnost pa se bo leta 2006 kljub temu le zmerno zmanjšala na 8,7 %.
To je mogoče delno obrazložiti z običajnim povečanjem
delovne sile ob izboljšanju gospodarskih razmer, kar na trg privablja
več ljudi.</p>
<p>Komisija tudi napoveduje nadaljnje izboljšanje javnih financ
območja eura s pričakovanim primanjkljajem na ravni 2,6 % BDP v
primerjavi s 2,7 % leta 2004, kar je že izboljšanje glede na leto prej
(2,8 %). V EU kot celoti se pričakuje, da bo glede na leto 2005
povprečni primanjkljaj leta 2006 ostal nespremenjen na ravni 2,6 %.
Povprečji prikrivata znatne razlike v EU, saj je leta 2004 devet držav
preseglo referenčno vrednost 3 %. Po pričakovanjih bo pet od devetih
držav letos znatno (tj. za več kot pol odstotne točke BDP)
zmanjšalo primanjkljaj. Napovedi Komisije glede primanjkljajev za leto 2006
temeljijo na nespremenjenih proračunskih politikah.  </p>
<p>Komisija ugotavlja, da glede na pomladanske napovedi obstaja več
negativnih tveganj, vključno z nadaljnjimi poskoki cen nafte, neurejenimi
prilagoditvami menjalnih tečajev in upadom zaupanja potrošnikov, ki
bi, če bi do njega prišlo, oviral rast zasebne porabe in lahko zaviral
tudi uresničevanje naložbenih načrtov. Po drugi strani bi lahko
zasebna poraba, med drugim zaradi ugodnega vpliva strukturnih reform,
zabeležila višjo stopnjo rasti.</p>
<p>Bolj izčrpna predstavitev napovedi Komisije je na voljo na straneh
Evropsko gospodarstvo (<i>European</i> <i>Economy</i>) na spletnem mestu: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a></p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p></p>

