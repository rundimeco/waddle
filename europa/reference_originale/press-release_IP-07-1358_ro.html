					<p align="right"><b>IP/07/1358</b></p>
<p align="right">Bruxelles, 19 septembrie 2007</p>
<h1>
<a name="Heading4"></a><b>GALILEO: </b><b>Comisia propune măsuri
concrete pentru a asigura viitorul programului</b></h1>
<h2>
<a name="Heading7"></a><b><i>Comisia Europeană a adoptat astăzi o
comunicare vizând asigurarea continuării programelor europene de
radionavigaţie prin satelit (EGNOS şi GALILEO), precum şi o
propunere modificată de regulament privind finanţarea acestor
programe.</i></b><b><i> Această propunere prevede asumarea integrală a
fazei de implementare a programului Galileo exclusiv de către bugetul
comunitar pentru a asigura continuarea proiectului.</i></b></h2>
<p>Vicepreşedintele Comisiei, Jacques Barrot, a declarat: „Sunt
în continuare convins că Europa are nevoie de Galileo. Astăzi, am
pus pe masă toate elementele care vor permite Parlamentului European
şi miniştrilor să ia deciziile necesare privind programul şi
finanţarea sa înainte de sfârşitul anului.”</p>
<p>Eşecul negocierilor privind contractul de concesiune pentru
implementarea şi exploatarea programului Galileo, care a pus sub semnul
întrebării întreaga schemă a programului, impune modificarea
propunerii iniţiale de regulament prezentate de Comisie asupra
finanţării programelor europene de radionavigaţie prin satelit.
Regulamentul propus prevede asumarea integrală a fazei de implementare
exclusiv de către Comunitatea Europeană. Valoarea resurselor bugetare
necesare pentru finanţarea programelor EGNOS şi Galileo este
stabilită la 3,4 miliarde de euro pentru perioada de la 1 ianuarie 2007 la
31 decembrie 2013. Propunerea vizează, de asemenea,
îmbunătăţirea guvernanţei publice a programelor.</p>
<p>Comunicarea Comisiei, care este însoţită de un document de
lucru detaliat, reprezintă răspunsul la întrebările
formulate de Consiliu şi de Parlamentul European. Comunicarea prezintă
elementele principale ale programelor Galileo şi Egnos referitoare,
între altele, la costurile infrastructurilor, la riscurile legate de
realizarea programelor şi de gestionarea lor, la beneficiile şi
veniturile avute în vedere, la finanţarea programelor GNSS europene
şi la guvernanţa lor de către sectorul public.</p>
<p>GALILEO este un program strategic primordial pentru independenţa Europei
şi plin de aplicaţii promiţătoare. Galileo şi Egnos
trebuie considerate drept o investiţie vitală care va permite Europei
să îşi definească locul pe piaţa radionavigaţiei
prin satelit şi să ocupe o parte importantă din această
piaţă. </p>
<p>Comisia face, aşadar, apel la statele membre şi la Parlament
să sprijine aceste propuneri sub raport politic, financiar şi de
gestiune a programului, pentru a garanta finalizarea cu succes a proiectului
într-un termen compatibil cu necesităţile pieţei.</p>
<p><b>Istoric</b></p>
<p>GALILEO este numele programului european de radionavigaţie prin satelit.
Lansat la iniţiativa Comisiei Europene şi dezvoltat în comun cu
Agenţia Spaţială Europeană (ESA), programul va conduce la
dezvoltarea unei noi generaţii de servicii universale în sectoare cum
ar fi transporturile, telecomunicaţiile, agricultura sau pescuitul.
Programul GALILEO va fi administrat şi controlat de autorităţile
civile şi oferă garanţia de calitate şi de continuitate care
este esenţială pentru numeroase aplicaţii. Complementar al
sistemelor actuale, GALILEO va creşte fiabilitatea şi disponibilitatea
serviciilor de navigaţie şi localizare în întreaga lume<b>.
</b>EGNOS reprezintă abrevierea lui „European Geostationary
Navigation Overlay Service” (Serviciul european geostaţionar mixt de
navigare). Este vorba de un sistem european dezvoltat în scopul de a
îmbunătăţi performanţele sistemului GPS şi de a-l
face utilizabil pentru îmbunătăţirea securităţii
transportului aerian deoarece numai sistemul american GPS de localizare cu
ajutorul sateliţilor nu este suficient de fiabil în situaţii
în care sunt în joc vieţi umane. EGNOS reprezintă prima
etapă din strategia europeană în domeniul navigaţiei prin
satelit şi pregăteşte intrarea în funcţiune a
programului Galileo. Acesta va integra, într-un singur sistem, ansamblul
funcţiilor GPS+EGNOS, care vor fi astfel disponibile fără limite
geografice.<br>Pentru mai multe informaţii referitoare la GALILEO,
accesaţi site-urile de internet: <br><a
href="http://ec.europa.eu/dgs/energy_transport/galileo/index_fr.htm">http://ec.europa.eu/dgs/energy_transport/galileo/index_fr.htm</a><u>
</u></p>
<p><a
href="http://www.esa.int/export/esaSA/navigation.html">http://www.esa.int/export/esaSA/navigation.html</a><u>
</u></p>

