					<p align="right"><b>IP/05/1013</b></p>
<p align="right">Bruksela, dnia 27 lipca 2005 r.</p>
<h1>
<a name="Heading4"></a><b>Zakaz reklamy wyrobów tytoniowych
zaczyna obowiązywać z dniem 31 lipca</b></h1>
<p><b><i>Markos Kyprianou, Europejski Komisarz ds. zdrowia i ochrony
konsumentów, z zadowoleniem przyjął dzisiaj wejście w
życie dyrektywy UE w sprawie reklamy wyrobów tytoniowych w dniu 31
lipca.  Przyjęta przez Parlament Europejski i Radę w 2003 r. (patrz:
<a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=fr">IP/02/1788</a>),
dyrektywa ta zakazuje reklamy wyrobów tytoniowych w prasie, radiu i w
Internecie.  Zakazuje ona również sponsorowania przez producentów
wyrobów tytoniowych transgranicznych wydarzeń kulturalnych i
sportowych.  Chociaż większość państw UE
przyjęła już niezbędne przepisy ustawodawcze lub jest w
trakcie ich przyjmowania, nie jest pewne, że wszystkie z nich zrobią
to do dnia 31 lipca.  Równocześnie Komisja Europejska
przyjęła sprawozdanie z wdrażania dyrektywy w sprawie
wyrobów tytoniowych.  </i></b></p>
<p>Komentując wdrażanie dyrektywy w sprawie reklamy wyrobów
tytoniowych, komisarz Kyprianou stwierdził: <i>„Zakaz reklamy
wyrobów tytoniowych jest jednym z najskuteczniejszych sposobów
ograniczenia palenia. Dyrektywa ta uratuje życie i zmniejszy liczbę
Europejczyków, którzy cierpią na choroby związane z
paleniem.” </i></p>
<p>Według badania przeprowadzonego przez Bank
Światowy<sup><b><a name="fnB1" href="#fn1">[1]</a></b></sup>, zakaz reklamy
może doprowadzić do zredukowania zjawiska palenia papierosów o 7
%. Ramowa Konwencja WHO w sprawie kontroli wyrobów tytoniowych, której
ratyfikacja przez UE właśnie dobiegła końca (patrz <a
href="/rapid/middayExpressAction.do?date=30/06/2005&guiLanguage=fr">MEX/05/0630</a>),
stawia sobie za jeden z celów całkowity zakaz reklamy, promocji oraz
sponsorowania przez producentów wyrobów tytoniowych. Około
650.000 osób umiera w UE każdego roku z powodu chorób
związanych z paleniem. Zatem nawet niewielka redukcja zjawiska palenia
papierosów mogłaby uratować życie tysięcy ludzi.</p>
<p>Dyrektywa w sprawie reklamy wyrobów tytoniowych z 2003 r. stosuje
się wyłącznie do reklamy i sponsorowania przez producentów
wyrobów tytoniowych w wymiarze transgranicznym.  Reklama w kinach i na
bilboardach lub przy użyciu artykułów promocyjnych (np.
popielniczek lub parasoli) nie wchodzi zatem w zakres jej zastosowania. Podobnie
sytuacja przedstawia się ze sponsorowaniem wydarzeń o zasięgu
czysto lokalnym, którego uczestnicy pochodzą tylko z jednego
Państwa Członkowskiego. </p>
<p>Reklama wyrobów tytoniowych w telewizji została zakazana w UE od
początku lat 90. i regulowana jest dyrektywą „Telewizja bez
granic”. </p>
<p>Dyrektywa z 2003 r. została przyjęta przy wykorzystaniu
kompetencji, jakie posiada UE przy regulacji jej rynku wewnętrznego. W
latach 90. zróżnicowanie przepisów krajowych w sprawie reklamy
wyrobów tytoniowych i sponsorowania przez producentów wyrobów
tytoniowych było barierą w swobodnym przepływie towarów i
wspierających je usług między Państwami Członkowskimi.
W 1998 r. UE próbowała rozwiązać ten problem przyjmując
dyrektywę zakazującą wszelkich form reklamy wyrobów
tytoniowych i sponsorowania przez producentów wyrobów tytoniowych. W
2001 r. dyrektywa ta została uchylona przez Europejski Trybunał
Sprawiedliwości, który orzekł, że całkowity zakaz
przekraczałby kompetencje UE. Jednakże Trybunał stwierdził,
że UE może zgodnie z prawem wprowadzić bardziej ograniczony zakaz
reklamy wyrobów tytoniowych i sponsorowania przez producentów
wyrobów tytoniowych. Dyrektywa z 2003 r. ściśle przestrzega
granic ustalonych przez Trybunał w jego wyroku z 2001 r.</p>
<p><b>Sprawozdanie w sprawie wyrobów tytoniowych</b></p>
<p>Sprawozdanie z wdrażania dyrektywy w sprawie wyrobów tytoniowych
stwierdza, że jej przepisy dotyczące ostrzeżeń
związanych z ochroną zdrowia i maksymalnej zawartości substancji
smolistych, nikotyny i tlenku węgla są przestrzegane.   Jednakże
władze publiczne mają bardzo niekompletny obraz dotyczący
składników używanych w papierosach, ich funkcji i wpływu na
zdrowie konsumentów, co wynika głównie z niepełnego
ujawniania informacji przez koncerny tytoniowe.  Na jesieni odbędą
się konsultacje na temat sposobu wzmocnienia skuteczności zasad
ujawniania informacji o dodatkach. </p>
<p><b>Dodatkowe informacje</b><br>Patrz <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> Raport Banku
Światowego w sprawie Ekonomiki kontroli wyrobów tytoniowych z 1999
r.</p>


