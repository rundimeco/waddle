					<p align="right"><b>IP/05/1514</b></p>
<p align="right">Bruksela, dnia 1 grudnia 2005 r.</p>
<h1>
<a name="Heading4"></a><b>Jednolity Obszar Płatniczy:</b><b>
płacisz w całej UE tak jak we własnym kraju</b></h1>
<p><b><i>Komisja Europejska przedstawiła wniosek dotyczący dyrektywy,
która usunie istniejące bariery prawne, umożliwiając
utworzenie „Jednolitego Obszaru Płatniczego” w UE, co może
oznaczać dla gospodarki UE oszczędności rzędu 50-100 mld EUR
rocznie. Celem Komisji jest umożliwienie dokonywania płatności
transgranicznych – za pomocą karty kredytowej, karty debetowej,
elektronicznego transferu bankowego, polecenia zapłaty lub innych
instrumentów – w sposób równie łatwy, tani i
bezpieczny jak dokonywanie płatności „krajowych”
realizowanych w ramach jednego Państwa Członkowskiego. Obecnie
każde Państwo Członkowskie ma swoje własne zasady
dotyczące płatności, a roczny koszt realizowania
płatności między tymi rozdrobnionymi systemami wynosi 2-3 %
PKB. Stanowi to wyraźną przeszkodę na drodze do skutecznej
konkurencji między dostawcami i świadczeniu ich usług na
terytorium całej UE. Zaproponowana dyrektywa, zwana „nowymi ramami
prawnymi”, zapewni sprawiedliwy i otwarty dostęp do rynków
płatności, a także wzmocni i ujednolici ochronę
konsumentów. Bardziej efektywny i konkurencyjny rynek płatności
będzie również oznaczał dla każdego Europejczyka
mniejsze opłaty za podstawowe usługi bankowe, których średni
koszt w UE wynosi od 34 do 252 EUR rocznie. Różnice między
poszczególnymi Państwami Członkowskimi w zakresie wysokości
opłat za tę samą usługę są dziś
znaczące: przelew bankowy w jednym Państwie Członkowskim
może być usługą nieodpłatną, natomiast w innym
może kosztować ponad 10
EUR</i><sup><a name="fnB1" href="#fn1">[1]</a></sup><i>. Dyrektywa stosuje
się do wszystkich Państw Członkowskich i wszystkich walut UE,
zapewniając jednocześnie konieczną podstawę prawną dla
budowy Jednolitego Europejskiego Obszaru Płatniczego (SEPA),
zaproponowanego przez Europejską Radę ds. Płatności. Jej
celem jest urzeczywistnienie tej idei najpóźniej do 2010
r.</i></b></p>
<p>Charlie McCreevy, Komisarz ds. rynku wewnętrznego i usług,
stwierdził:<i> „Łatwiejsze, tańsze i szybsze
płatności – na utworzeniu Jednolitego Obszaru Płatniczego
skorzystają wszyscy Europejczycy; pozwoli to również na
poczynienie ogromnych oszczędności w ramach gospodarki UE, rzędu
50-100 mld EUR rocznie. Dzięki możliwości płacenia za towary
i usługi w całej UE tak jak we własnym kraju nasze zakupy
zyskają zupełnie nowy wymiar, a Europa stanie się jeszcze
bardziej namacalną rzeczywistością dla każdego z nas. Proste
i wiarygodne ramy prawne, jakie dzisiaj proponujemy, to duży krok
naprzód na drodze ku realizacji tych planów. Aby zapewnić
ustanowienie jednolitego obszaru do 2010 r., będziemy prowadzić
możliwie najbliższą współpracę z przedstawicielami
przemysłu oraz z Europejskim Bankiem Centralnym. W kwestii przyspieszenia
tych prac liczę także na sektor bankowy, który jest
odpowiedzialny za usuwanie technicznych barier w procesie realizacji Jednolitego
Europejskiego Obszaru Płatniczego.” </i></p>
<p><b>Korzyści</b></p>
<p>Proponowana dyrektywa ma na celu ustanowienie <b>nowoczesnych i
zharmonizowanych ram prawnych</b> dla zintegrowanego rynku płatności w
UE. Ten prosty zestaw zasad pozwoli konsumentom na robienie zakupów na
podstawie świadomego wyboru. </p>
<p>Dzięki stosowaniu tych zasad spadną koszty obsługi prawnej
względem dostawców usług płatniczych, a także
nastąpi wzmożenie konkurencji między nimi na skutek
większego wyboru i braku rażących różnic między
krajowymi a transgranicznymi systemami płatniczymi. Przyjęcie
dyrektywy pozwoli na przykład na realizację usług polecenia
zapłaty (powszechnego i oszczędnego sposobu płacenia
rachunków za gaz, wodę lub telefon) również w
kontekście transgranicznym. Obecnie jest to w UE niemożliwe. </p>
<p>Szczególne korzyści wiążące się z
przyjęciem dyrektywy są następujące:</p>
<ol>
<li><b>Wzmocnienie konkurencji</b> między krajowymi rynkami
płatności <b>poprzez otwarcie rynków</b> dla stosownych
dostawców oraz <b>zapewnienie im równorzędnych warunków</b>.
Dyrektywa pozwala na lepszą kontrolę działań w zakresie
przekazów pieniężnych, wspierając jednocześnie
innowacyjność w tej dziedzinie;</li>
<li><b>Większa przejrzystość rynku</b> zarówno dla
dostawców, jak i klientów, <b>dzięki uproszczonemu i w pełni
zharmonizowanemu zestawowi zasad</b> dotyczących <b>wymogów
informacyjnych</b>, które zastąpią rozbieżne zasady
krajowe;</li>
<li><b>Ujednolicone prawa i obowiązki względem dostawców i
klientów usług płatniczych</b> w UE, ze szczególnym
naciskiem na wysoki poziom ochrony konsumentów, w tym
obowiązkowy/standardowy czas wykonania zlecenia wynoszący – dla
płatności – jeden dzień, odpowiedzialność
wykonawcy zlecenia za jego prawidłową realizację oraz gwarancja
pełnej i terminowej płatności. </li></ol><p>Wnioski te
powstały w oparciu o wszechstronną ocenę wpływu i szeroko
zakrojone konsultacje. Więcej informacji znajduje się w
części poświęconej najczęściej zadawanym pytaniom
(ang. <i>Frequently Asked Questions</i>, <b>FAQs </b>– <a
href="/rapid/pressReleasesAction.do?reference=MEMO/05/461&format=HTML&aged=0&language=EN&guiLanguage=fr">MEMO/05/461</a>).
Tekst proponowanej dyrektywy jest dostępny na następującej
stronie internetowej:</p>
<p><a
href="http://ec.europa.eu/internal_market/payments/framework/index_en.htm">http://ec.europa.eu/internal_market/payments/framework/index_en.htm</a></p>
<hr><p><sup><b><a name="fn1" href="#fnB1">[1]</a></b></sup>  	Badanie RBR (badanie w
sektorze bankowości detalicznej) w zakresie opłat za
płatności krajowe, wrzesień 2005 r. <br><a
href="http://ec.europa.eu/internal_market/payments/docs/reg-2001-2560/impact_en.pdf">http://ec.europa.eu/internal_market/payments/docs/reg-2001-2560/impact_en.pdf</a>)
</p>


