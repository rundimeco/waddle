					<p align="right"><b>IP/05/1226</b></p>
<p align="right">Bruselj, 5 oktobra 2005</p>
<h1>
<a name="Heading4"></a><b>Evropska komisija predlaga leto 2008 za
„evropsko leto medkulturnega dialoga“</b></h1>
<p><b><i>Komisija je danes sprejela predlog sklepa Evropskega parlamenta in
Sveta o razglasitvi leta 2008 za „evropsko leto medkulturnega
dialoga“. To zamisel je prvotno predlagal evropski komisar za kulturo
Ján Figel’ na zaslišanju pred Evropskim parlamentom septembra
2004. Evropsko leto se bo s skupnim proračunom v višini 10 milijonov
evrov opiralo na bogastvo in raznovrstnost sklopa posebnih projektov, ki se bodo
izvajali v letu 2008 v okviru programov in drugih oblik dejavnosti Skupnosti.
Zajeli bodo kulturo, izobraževanje, mladino, šport in
državljanstvo. </i></b></p>
<p>Ján Figel’, evropski komisar za izobraževanje, usposabljanje,
kulturo in večjezičnost je v okviru predstavitve predloga
izjavil : „V zadnjih letih je Evropa z zaporednimi širitvami
Unije, povečano mobilnostjo zaradi enotnega trga ter povečanim
pretokom ljudi in blaga preko svojih meja doživela pomembne spremembe. To
je sprožilo medsebojno vplivanje med Evropejci in različnimi
kulturami, jeziki, etničnimi skupinami in religijami na kontinentu in
drugod. <b>Dialog med kulturami</b> je nepogrešljivo sredstvo za
zbliževanje evropskih narodov tako med njimi samimi kot med kulturami, ki
jih sestavljajo.“ </p>
<p>Zato Komisija predlaga, naj se <b>leto 2008 razglasi za „leto
medkulturnega dialoga“</b>, evropsko leto torej, ki se bo zaradi svoje
obsežne in povezovalne narave razvilo v edinstveno sredstvo za
ozaveščanje državljanov in predvsem mladih o tej temi. </p>
<p>Splošni cilji evropskega leta so:</p>
<ul>
<li><b>spodbujati medkulturni dialog</b> kot sredstvo za pomoč
državljanom pri pridobivanju znanja in razvoju zmožnosti, ki bi jim
omogočali obvladovanje bolj odprtega in raznovrstnega okolja; </li>
<li><b>ozavestiti evropske državljane</b> in vse, ki živijo v Evropski
uniji, o pomembnosti <b>razvoja dejavnega in v svet odprtega evropskega
državljanstva</b>, ki spoštuje kulturno raznolikost in temelji na
skupnih vrednotah. </li></ul><p>Evropsko leto medkulturnega dialoga predstavlja
edinstveno priložnost za okrepitev <b>„poenotenja“ v vseh
programih in dejavnostih Skupnosti v letu 2008</b> in s tem povečanje
opaznosti in vpliva teh dejavnosti v okviru tega leta. Na ta način se bo
krepila skladna podoba <b>dejavnosti Skupnosti, ki prispevajo k medkulturnemu
dialogu</b>, obenem pa se bodo razvijale sinergije med programi, predvsem
tistimi, usmerjenimi k sosednjim in tretjim državam. Poleg tega bo to leto
od držav članic zahtevalo tesno sodelovanje pri usmerjanju njihovih
naporov v dejavnosti za ozaveščanje in sporazumevanje.</p>
<p>Komisija predlaga, da se za to leto nameni <b>proračun v višini 10
milijonov evrov</b>, s pomočjo katerega bi se oblikovale <b>tri vrste
dejavnosti</b>, ki bodo določale operativne cilje:</p>
<ul>
<li> za <b>obveščevalno kampanjo</b>, ki bi spodbujala cilje
evropskega leta – opremljenega z razpoznavnim logom –, bi bila
namenjena polovica proračuna;</li>
<li> <b>nepovratna sredstva na ravni Skupnosti</b>, namenjena omejenemu
številu simboličnih dejavnosti na evropski ravni (npr. veliki
praznični ali športni dogodki), ki bi predvsem mlade
ozaveščale o ciljih evropskega leta; </li>
<li> <b>sofinanciranje dejavnosti</b> z močno evropsko razsežnostjo
<b>na nacionalni ravni</b>.</li></ul><p>Priprave na to leto bodo morale biti
tesno povezane s pripravami za evropsko leto enakih možnosti za vse in
njegovo izvedbo v letu 2007, da se čim bolj okrepijo sinergije in
medsebojno dopolnjevanje obeh pobud.</p>
<p>Ta predlog morata proučiti Evropski parlament in Svet, da bo lahko s
postopkom soodločanja <b>sprejet do konca leta 2006</b>.</p>
<p>Dodatne informacije:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

