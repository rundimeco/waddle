					<p align="right"><b>IP/05/1125</b></p>
<p align="right">Brusel, 12. septembra 2005</p>
<h1>
<a name="Heading4"></a><b>Komisár EÚ pre obchod Mandelson
a komisárka EÚ pre poľnohospodárstvo Mariann Fischer
Boel do Washingtonu na Dožské kolo
rokovaní</b></h1>
<p><b><i>Komisár EÚ pre obchod Peter Mandelson a komisárka
EÚ pre poľnohospodárstvo Mariann Fischer Boel budú tento
týždeň vo Washingtone, kde sa stretnú so svojimi
partnermi zo Spojených štátov z Dožského kola
rokovaní. V utorok večer sa stretnú so zástupcom
Spojených štátov pre obchod Robom Portmanom
a s tajomníkom Spojených štátov Mikeom Johannsom
pre poľnohospodárstvo, aby spoločne prebrali tie body
z rozhovorov, ktoré sa týkajú poľnohospodárstva.
V stredu ráno budú komisár Mandelson a veľvyslanec
Portman ďalej diskutovať o Dožskom kole rokovaní
a ďalších otázkach vzájomného obchodu medzi
EÚ a USA. Komisárka Fischer Boel zostane vo Washingtone
až do piatku, kedy sa stretne so zástupcom
štátneho tajomníka Robertom Zoellickom
a s vedúcimi členmi Kongresu a na ďalšej
bilaterálnej schôdzi sa stretne s veľvyslancom
Portmanom.</i></b></p>
<p>Pred odchodom komisár Mandelson povedal: „Len niekoľko
týždňov pred ministerskou konferenciou Svetovej obchodnej
organizácie v Hong Kongu je naozaj potrebné pokročiť
vpred. EÚ a USA musia naďalej preukazovať iniciatívu
a vôľu prijímať ťažké rozhodnutia
ohľadom poľnohospodárskej reformy, vďaka ktorým sa
ďalšie rokovanie bude môcť pohnúť dopredu.  Na
skutočný pokrok v Hong Kongu sú nutné ambície
a záväzky v tejto chvíli.  </p>
<p>Komisárka Fischer Boel povedala: „Ak chceme v Hong Kongu
dosiahnuť ambiciózne výsledky, máme málo času.
Naše reformy Spoločnej poľnohospodárskej politiky nám
umožnili výrazne znížiť podporu pre
poľnohospodárstvo, ktorá narúša obchod
a začať riešiť problém vývozných
náhrad. Preukázali sme tiež pružnosť, čo sa
týka prístupu na trh. Vo chvíli, keď moji americkí
kolegovia očakávajú nový americký zákon
o poľnohospodárstve, sa na nich obraciam, aby preukázali
rovnakú vôľu reformovať: spolupráca medzi EÚ
a USA má prvoradý význam, ak má byť
Dožské kolo rokovaní úspešné.“ </p>
<p>Ministerská konferencia v Hong Kongu v decembri 2005 bude
rozhodujúcim medzníkom v Dožskom kole rokovaní. Ak
majú byť rokovania ukončené v roku 2006, tak
členovia WTO musia využiť samit v Hong Kongu na vymedzenie
rámca pre záverečnú dohodu. EÚ dôsledne
žiadala, aby sa prijal ambiciózny záver, ktorý
prináša nový prístup na trh ako aj dôležité
rozvojové ciele, ktoré sú jadrom úspechu kola rokovaní.
</p>
<p>Napriek tomu, že samotné spoločné vedúce postavenie
EÚ a USA a ich partnerstvo nestačia na to, aby bolo kolo
rokovaní o svetovom obchode úspešné, sú
nevyhnutnou podmienkou. </p>
<p>Na malej ministerskej konferencii v Paríži v máji
práve EÚ a USA spoločne sprostredkovali dohodu o <i>ad
valorem</i> <i>ekvivalentoch </i>(<i>Ad Valorem Equivalents</i>, AVE),
vďaka ktorej rokovania o poľnohospodárstve získali
nový impulz. V júli na malej ministerskej konferencii
v Daliane EÚ a USA dali rokovaniam ďalší podnet
tým, že podporili plán G20 na zníženie
poľnohospodárskych ciel ako základ pre ďalšie rokovania
v Ženeve.  </p>
<p>EÚ vyzvala USA, aby nasledovali vôľu EÚ
pokračovať v domácej reforme poľnohospodárstva
a riešiť otázku poľnohospodárskych
dotácií.</p>

