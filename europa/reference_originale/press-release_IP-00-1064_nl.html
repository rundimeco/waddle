					
<P><B>IP/00/1064</B>
<P>Brussel, 27 september 2000
<H3>
<P><B>Concurrentie: De Commissie stelt een verordening voor die het stelsel van de toepassing van de artikelen 81 en 82 van het verdrag grondig wijzigt</B></H3>
<P><I><B>De Europese Commissie heeft vandaag een voorstel voor een verordening betreffende de toepassing van de artikelen 81 en 82 van het verdrag goedgekeurd. Deze artikelen betreffen de communautaire concurrentievoorschriften die respectievelijk van toepassing zijn op overeenkomsten van ondernemingen en misbruiken van machtspositie. Dit voorstel moet het huidige van 1992 daterende stelsel van administratieve goedkeuring dat gecentraliseerd is op het niveau van de Commissie vervangen door een stelsel waarin niet alleen de Commissie maar ook de nationale autoriteiten en rechterlijke instanties artikel 81 volledig kunnen toepassen.</B></I><I><B> </B></I><I><B>Commissaris Monti betoogde dat </B></I><I><B>"dit wetgevende initiatief het belangrijkste is op concurrentiegebied sinds de concentratieverordening van 1990.</B></I><I><B>" Hij voegde eraan toe </B></I><I><B>"dat de ondernemingen na 40 jaar toepassing goed bekend zijn met de concurrentieregels en dat de nationale autoriteiten eveneens kunnen participeren in de toepassing ervan. Dit zal de Commissie de mogelijkheid bieden haar inspanningen te concentreren op de bestrijding van kartels en misbruiken van machtspositie.</B></I><I><B>" In april 1999 keurde de Commissie een witboek goed waarin de grote lijnen van het hervormingsvoorstel waren uiteengezet. Het vandaag goedgekeurde voorstel werd uitgewerkt op grond van de bijdragen van het Europees Parlement en het Economisch en Sociaal Comit</B></I><I><B>é alsook van de talloze opmerkingen van de nationale autoriteiten en het bedrijfsleven.</B></I>
<P><B>De inhoud van het voorstel</B>
<P>Het voorstel voor een verordening dat door de Commissie is goedgekeurd, wijzigt het stelsel van de toepassing van de artikelen 81 en 82 van het verdrag grondig. Het voorstel heeft geen betrekking op staatssteun noch op de controle op concentraties. De nieuwe tekst zal de befaamde verordening nr. 17 van 1992 vervangen. Die verordening was één van de hoekstenen van het communautaire concurrentierecht maar na vier decennia diende zij te worden aangepast aan een aanmerkelijk gewijzigde economische en institutionele context. De verordening moet door de Raad worden goedgekeurd; het Europees Parlement zal worden geraadpleegd.
<P>De Commissie stelt een stelsel voor waarin de nationale mededingingsautoriteiten en rechterlijke instanties artikel 81 van het verdrag volledig zullen kunnen toepassen naar het voorbeeld van de bevoegdheid die zij reeds hebben voor artikel 82. De mededingingsautoriteiten en de Commissie zullen binnen een netwerk samenwerken om inbreuken op de communautaire mededingingsvoorschriften te beteugelen. De nationale rechterlijke instanties zullen de subjectieve rechten die burgers uit het Gemeenschapsrecht putten, beschermen door schadevergoedingen toe te kennen en uitspraak te doen over de uitvoering van overeenkomsten.
<P><B>Een betere bescherming van de concurrentie ten behoeve van de consument</B>
<P>Het voorstel voor een verordening heeft ten doel de bescherming van de concurrentie in de Gemeenschap te versterken. Daartoe wordt de bevoegdheid om het Gemeenschapsrecht volledig toe te passen uitgebreid tot de nationale mededingingsautoriteiten en de rechterlijke instanties. In het licht van de uitbreiding dringt een dergelijk besluit zich op aangezien één instelling alleen, met name de Commissie, de handhaving van de communautaire voorschriften niet kan garanderen. Het huidige stelsel is gebaseerd op de aanmelding van overeenkomsten bij de Commissie die uitsluitend ertoe bevoegd is concurrentiebeperkende overeenkomsten goed te keuren. Uit ervaring is gebleken dat dit stelsel van aanmelding niet dienstig is voor de bescherming van de mededinging. De afschaffing van dit stelsel zal de Commissie de mogelijkheid bieden haar optreden te concentreren op de bestrijding van de ergste beperkingen en misbruiken. Tenslotte wordt voorgesteld dat de actiemiddelen waarover de Commissie beschikt voor de opsporing en bestraffing van kartels en andere inbreuken, zouden worden versterkt. Aldus biedt het voorstel de mogelijkheid om de bescherming van de concurrentie te verbeteren en te garanderen dat de consumenten volledig baat vinden bij de interne markt.
<P><B>Decentralisatie zonder hernationalisatie</B>
<P>Een sterkere betrokkenheid van de nationale mededingingsautoriteiten en rechterlijke instanties vormt het middelpunt van het voorstel van de Commissie. Het is van belang dat de besluitvormende instanties dichter bij de burger worden gebracht ten einde een ruimere verspreiding te geven aan een gemeenschappelijke cultuur inzake concurrentie en de aanvaarding van communautaire voorschriften te bevorderen.
<P>Zoals het Europees Parlement meermaals heeft benadrukt, mag een grotere decentralisatie echter geenszins leiden tot een hernationalisatie van het concurrentiebeleid, dat een pijler van de Gemeenschap is. Alle marktdeelnemers moeten gelijk worden behandeld op het gehele grondgebied van de Gemeenschap. Om die reden behoudt het voorstel voor een verordening een autonome beslissingsbevoegdheid voor de Commissie en voert het informatie- en samenwerkingsmechanismen in die de coherente toepassing van de voorschriften in de gehele Gemeenschap moeten garanderen.
<P><B>Grotere gelijkheid van behandeling en minder bureaucratie voor de ondernemingen</B>
<P>Een van de belangrijkste aspecten van het voorstel voor een verordening is de toepassing van één rechtsregel door alle besluitvormende instanties zodra er sprake is van gevolgen voor de handel tussen de lidstaten. De ondernemingen zullen in de toekomst niet langer geconfronteerd worden met zestien verschillende wetgevingen maar met slechts het Gemeenschapsrecht wanneer hun transacties gevolgen sorteren voor het handelsverkeer. Dit garandeert de marktdeelnemers homogene concurrentievoorwaarden ( level playing field ) in de gehele Gemeenschap en zal de kosten waarmee ze te kampen hebben bij de tenuitvoerlegging van hun overeenkomsten aanzienlijk beperken. Bovendien zal de opheffing van het aanmeldingsstelsel de huidige administratieve lasten afbouwen.
<P>Vanaf 28 september  2000 zal het voorstel voor een verordening beschikbaar zijn op de website van DG Concurrentie: 
<P><A HREF="http://ec.europa.eu/competition/antitrust/others/">http://ec.europa.eu/competition/antitrust/others/</A>
