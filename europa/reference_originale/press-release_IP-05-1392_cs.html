					<p align="right"><b>IP/05/1392</b></p>
<p align="right">V Bruselu dne 9. listopadu 2005</p>
<h1>
<a name="Heading4"></a><b>Strategie rozšiřování
– dostát závazkům, uplatňovat kritéria a
lépe informovat</b></h1>
<p><b><i>Dnes Komise přijala celkovou strategii
rozšíření pro kandidátské země Chorvatsko a
Turecko a pro případné další kandidátské
země západního Balkánu. Tato strategie vychází ze
tří zásad: dostát závazkům EU, pokud jde o
rozšíření, uplatňovat spravedlivě a
přísně příslušná kritéria a o
rozšíření lépe informovat. </i></b></p>
<p>Chorvatsko a Turecko již patří mezi kandidátské
země a jasné evropské směřování mají i
země západního Balkánu. Unie dostojí svým
závazkům, jakmile tyto země splní přísná
kritéria pro přistoupení. Zároveň musí EU o
cílech a náročných úkolech spojených
s procesem přistoupení lépe informovat. </p>
<p>Komisař Olli Rehn při představení strategie
rozšiřování řekl: „Mezi
nejúčinnější
a nejúspěšnější politické nástroje
EU patří pečlivě řízený proces
rozšiřování. Přitažlivost EU pomáhá
zemím provádět demokratické a hospodářské
reformy. Budeme-li mít za sousedy stabilní demokratické
státy s fungujícím tržním hospodářstvím,
bude to přínosem pro všechny evropské občany. EU se
nesmí zříci své odpovědnosti. Avšak rychlost
rozšiřování se musí řídit i její
absorpční kapacitou.“<i> </i></p>
<p>EU musí nadále přísně vyžadovat
plnění platných kritérií a zároveň
spravedlivě odměňovat jednotlivé země za
dosažený pokrok. Země, které mají o
přistoupení zájem, mohou postoupit do další fáze
jen tehdy, když splní všechny její podmínky. Komise
bude těmto zemím pomáhat a bude sledovat, jakého pokroku
dosahují. </p>
<p>Vztahy EU s Chorvatskem a Tureckem postoupily do nové fáze dne
3. října, kdy byla zahájena jednání o
přistoupení. Jednání se budou opírat o výsledky
každé země a jejich tempo bude záviset na pokroku
při plnění podmínek členství. </p>
<p>Ostatním zemím západního Balkánu navrhuje Komise
plán směřování k EU, který by stanovil
jednotlivé fáze a související podmínky.
Zásadním krokem na této cestě je uzavření dohody o
stabilizaci a přidružení (DSP) s EU. Albánii se
již otevírá možnost uzavřít
vyjednávání o této dohodě, neboť již
dostatečně pokročila v budování kapacity pro
její provádění. Srbsko a Černá hora
jednání o DSP právě zahájily a Bosna a Hercegovina
začnou vyjednávat v blízké budoucnosti. </p>
<p>Při zvažování žádostí o členství
v EU bude důležitým prvkem i uspokojivé
plnění závazků plynoucích z DSP, včetně
uplatňování obchodních ustanovení v podobě
prozatímní dohody. Na základě stanoviska Komise pak
může EU udělit zemi status kandidáta. Komise
doporučuje, aby Rada udělila status kandidátské země
Bývalé jugoslávské republice Makedonie.</p>
<p>Status kandidátské země je politickým uznáním
užšího vztahu s EU, ale neznamená, že země
může automaticky zahájit jednání o členství v
EU. K tomu musí daná země příslušnou
měrou plnit obecná kritéria členství. Zejména
musí splňovat politická kritéria, včetně
případné plné spolupráce s mezinárodním
tribunálem pro bývalou Jugoslávii. </p>
<p>Součástí strategie rozšiřování je i
další pokrok
Kosova<sup><b><a name="fnB1" href="#fn1">[1]</a></b></sup> na cestě
k EU. Evropská integrace je pro úspěšné
vyřešení statusu Kosova, který by posílil
bezpečnost a stabilitu v regionu, nezbytná. <br>Další
informace viz: <br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=en">MEMO/O5/410</a>,
<a
href="/rapid/pressReleasesAction.do?reference=MEMO/05/411&format=HTML&aged=0&language=EN&guiLanguage=en">MEMO/05/411</a>
a <a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=en">MEMO/05/412</a>
a</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> Kosovo je
spravováno na základě rezoluce Rady bezpečnosti OSN č.
1244.</p>


