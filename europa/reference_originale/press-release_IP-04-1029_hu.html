					<p align="right"><b>IP/04/1029</b></p>
<p align="right">Brüsszel, 2004. augusztus 12.</p>
<h1>
<a name="Heading4"></a><b>Barroso kijelölt bizottsági
elnök bemutatja testületét</b></h1>
<p><b><i>José Manuel Barroso, az Európai Bizottság kijelölt
elnöke ma bejelentette a szakpolitikai tárcák
leosztását testülete tagjai között. A döntés
az egyes biztosjelöltekkel folytatott részletes konzultációt
követően született meg, és erőteljes csapatszellem
építését célozza. Az új Bizottság erős
és politikai szempontból tapasztalt, amelyet a politikai paletta
minden részéről képviselő személyek alkotnak. A
testület minden korábbinál több nőt számlál a
tagjai között. A testület tagjaként minden biztos
szigorúan egyenlő hatáskörrel rendelkezik. José Manuel
Barroso bevezetett néhány szervezeti módosítást,
amelyek kifejezett célja a kulcsfontosságú politikai
célkitűzések megvalósítása.</i></b></p>
<p><b>Minőségi politikai csapat</b></p>
<p>A tárcák elosztása a biztosjelöltek minőségi
politikai tapasztalatai és szerteágazó szakmai ismeretei
alapján történt. José Manuel Barroso elmondta:
„Abból a megfontolásból állítottam össze egy
erős csapatot, hogy munkánkat hatékonyan tudjuk végezni
és kitűzött céljainkat meg tudjuk valósítani. Nagy
jelentőséget tulajdonítok annak, hogy a testület tagjai
elkötelezettek legyenek az európai közérdek iránt. A
biztosok munkájukkal az EU-polgárok érdekeit szolgálják
és számukra valós hasznot kívánnak
biztosítani”. José Manuel Barroso csapatmunka iránti
elkötelezettségét tanúsítja azon döntése is,
hogy valamennyi biztos hivatalát a Berlaymont-épületben helyezte
el.</p>
<p>Az új Bizottságot a különböző szakpolitikai
területeken mélyenszántó tapasztalatokkal rendelkező
személyek alkotják. A tagok beható ismereteket szereztek az
EU-szakpolitikák és -intézmények tekintetében.
Személyükben korábbi miniszterelnökökkel,
miniszterekkel és jelenlegi biztosokkal találkozhatunk.
Némelyikük országuknak az Európai Unióhoz
történő csatlakozására vonatkozó
tárgyalásait irányították. Mások az
alkotmányozó Konvent tagjai voltak.</p>
<p>A testület összetétele rendkívül
kiegyensúlyozott. Tagjai közt az Európai Bizottság
történetében minden eddiginél nagyobb arányban
szerepelnek a nők, és a testület a politikai paletta minden
színét képviselő tapasztalatokra épít.</p>
<p>A biztosok szerepe nem korlátozódik tárcájuk
igazgatására. A Bizottság testületként
működik, és minden kérdésről együttesen
határoz. A közös döntéshozatal folyamatában minden
biztos szigorúan egyenlő jogokkal rendelkezik. Nem lesznek
hatáskörök átruházva a biztosok egyes csoportjaira.
José Manuel Barroso elmondta: „Nem kívánok első-
és másodosztályú biztosokat. Minden biztos egyformán
fontos. A bizottsági elnöki hatalmat erős csapatmunkára
kívánom építeni”.</p>
<p>A testületi jelleget fokozandó a Bizottság
ötletgyűjtés céljából az eddiginél több
kötetlen ülést tart majd, és javítja a szervezeti
egységek és a biztosi kabinetek közötti
együttműködést. Ahhoz, hogy a Bizottság az
eseményekre gyorsan tudjon reagálni és napirendet tudjon
kialakítani, rugalmas szervezetre van szükség. Ezért a
bizottsági munkát adott esetben téma szerint
felállított csoportok és munkacsoportok készítik majd
elő. Ezeken belül azon biztosok működnek majd együtt,
akiknek a tárcáját érinti egy-egy szakpolitikai
kérdés.</p>
<p><b>Az elsőrendű célkitűzések
megvalósítását célzó
változtatások</b></p>
<p>Az új Bizottság összeállítása azzal a
szándékkal történt, hogy az Európai Unió
polgárai számára világos eredményeket érjen el
és határozottabb európai fellépést mutasson a
világban. A testület szervezete sok szempontból épít a
jelenlegi Bizottságra. José Manuel Barroso nem látta
szükségét annak, hogy a Bizottság szervezeti egységei
körében forradalmi léptékű változtatásokat
vezessen be. Ahol mégis a szervezeti egységeket és
tárcákat illető változtatásokat eszközölt,
célja elsősorban a szakpolitikák megvalósítási
képességének javítása és az elsőrendű
politikai célkitűzések megvalósítása volt.</p>
<p>José Manuel Barroso kijelentette: „Különös
jelentőséget tulajdonítok az Európáról
szóló kommunikációnak. Aggasztónak tartom a
legutóbbi európai választásokon megmutatkozó
közönyösséget. Felkértem az egyik alelnököt,
hogy külön foglalkozzon a kommunikációs stratégia
kérdésével. Világosabban szükséges
közvetíteni az európai polgárok számára azt, hogy
Európa mivel foglalkozik és milyen szempontok vezérlik”.
Ennek az alelnöknek a feladata lesz az intézményi kapcsolatok
irányítása is. Az alelnökasszony figyelme az
EU-intézményeken túlmenően a nemzeti parlamentekre és
polgárokra is kiterjed majd.</p>
<p>Akadozik a lisszaboni stratégia végrehajtása, amelynek
célja Európát 2010-re a világ legversenyképesebb
gazdaságává tenni. A Bizottságnak és a
tagállamoknak jobb eredményeket kell felmutatniuk. José Manuel
Barroso személyesen koordinálja majd a lisszaboni stratégia
újraélesztését célzó
erőfeszítéseket. Az új elnök alelnököt
jelölt ki a bizottsági álláspontnak a
versenyképességi tanácson belüli következetes
képviseletére.</p>
<p>José Manuel Barroso döntött arról is, hogy
erősíti az egyenlő esélyeket azzal, hogy a feladatot a
foglalkoztatási és szociális ügyi biztos
hatáskörébe utalja, aki az egyenlő esélyekért
felelős biztosok csoportját irányítja majd.</p>
<p>A külpolitika terén José Manuel Barroso a hatékony
koordináció szükségességére helyezte a
hangsúlyt. Maga irányítja majd a külkapcsolatokért
felelős biztosok csoportját. Kiemelt figyelmet élvez az EU
szomszédsági politikája, amit az tükröz, hogy a
feladatot a külkapcsolatokért felelős biztoshoz rendelték. A
biztosok csoportjának egyik célja az új külügyminiszter
bizottsági munkájának előkészítése, valamint
az európai külügyi szolgálat megvalósítása. A
Bizottsághoz történő csatlakozását
követően a külügyminiszter lesz a
külkapcsolatokért felelős alelnök.</p>
<p>A Bizottság igazgatási reformja folyamat, nem egyszeri
beavatkozás. José Manuel Barroso úgy határozott, hogy
alelnököt jelöl ki „a közigazgatás, az
ellenőrzés és a csaláselleni fellépés”
irányítására. Az alelnök biztosítja a
hatékony igazgatást és a világos jelentéstételt az
Európai Parlament felé.</p>
<p><b>A következő lépések</b></p>
<p>A testület először augusztus 20-án tart kötetlen
ülést Brüsszelben. November 1-jéig kell elnyernie az
Európai Parlament bizalmát és jóváhagyását. A
biztosok egyéni meghallgatásokon vesznek részt a parlamenti
bizottságok előtt. A meghallgatásokra szeptember 27-től
két héten keresztül kerül sor. Miután a Parlament
megadta jóváhagyását, a testület kialakítja
politikai jövőképét és az elkövetkező öt
évre szóló részletes programját.</p>
<p><b>Háttérjegyzet a szerkesztők részére</b></p>
<p>A jelenlegi helyzethez képest a José Manuel Barroso által
bevezetett változtatások:</p>
<ul>
<li>Az elnök személyesen irányítja a külkapcsolatokkal
foglalkozó biztosi csoportot és a lisszaboni stratégiával
foglalkozó biztosi csoportot.</li>
<li>Új hivatal jön létre az intézményi
kapcsolatokért és a kommunikációs
stratégiáért felelős alelnöki tisztség
létrehozásával.</li>
<li>Az egyik alelnök biztosítja a versenyképességi
tanácson belül a bizottsági álláspont következetes
képviseletét.</li>
<li>Minden eddiginél magasabb a biztosok között a nők
aránya.</li>
<li>Több jelenlegi tárca felosztásra került, így
külön tárca lett a közlekedés és az
energiaügy; a mezőgazdaság és a halászat; a belső
piac és adóügy.</li>
<li>A szakpolitikai kérdések előkészítésére
az eddiginél nagyobb mértékben alkalmaz munkacsoportokat.</li>
<li>A biztosi hivatalok egy épületben (Berlaymont) kerülnek
elhelyezésre.</li>
<li>A pénzügyi ellenőrzést elválasztja a
költségvetési ügyektől, és alelnököt
nevez ki a hatékony igazgatás
irányítására.</li></ul><p>Az új Bizottság,
amennyiben az Európai Parlament szavazatával jóváhagyja,
november 1-jén lép hivatalba. Az Európai Parlament az egyes
biztosokról külön-külön nem, csak a teljes
testületről szavazhat.</p>
<p>Az Európai Alkotmányt létrehozó szerződés
szerint az Alkotmány megerősítését követően a
külügyekért felelős EU-miniszter alelnöki
tisztséggel kerül a Bizottságba.</p>
<p>A szerződés a szakpolitikai feladatok kiosztásának
és újraelosztásának jogkörével ruházza fel a
Bizottság elnökét. A 217. cikk jelenlegi szövege
szerint:</p>
<p><i>1.	A Bizottság elnökének politikai
irányítása alatt működik; az elnök határozza
meg a Bizottság belső szervezetét annak biztosítása
érdekében, hogy az koherens módon, hatékonyan és a
kollegialitás szellemében tevékenykedjen.</i></p>
<p><i>2.	A Bizottságra háruló feladatok
csoportosításáról és a Bizottság tagjai
közötti elosztásáról az elnök dönt. Az
elnök e feladatok elosztását a Bizottság hivatali ideje
alatt megváltoztathatja. A Bizottság tagjai az elnök által
számukra megállapított feladatokat az elnök
irányításával látják el.</i></p>
<p><i>3.	A bizottsági testület jóváhagyásának
elnyerését követően az elnök a Bizottság tagjai
közül alelnököket nevez ki.</i></p>
<p><i>4.	A Bizottság tagja köteles benyújtani
lemondását, ha a testület jóváhagyását
követően az elnök őt erre felhívja.</i></p>
<p>A Barroso-bizottság 25 tagjának fényképe a Bizottság
audiovizuális könyvtárában, az alábbi címen
található:</p>
<p><a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a>
</p>

