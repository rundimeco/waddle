					<p align="right"><b>IP/05/155</b></p>
<p align="right">Brüssel, 9. veebruar 2005</p>
<h1>
<a name="Heading4"></a><b>Kliimamuutused: komisjon visandab 2012.
aasta järgse strateegia põhijooned</b></h1>
<p><b><i>Euroopa Komisjon võttis täna vastu teatise, milles
kavandatakse edasist kliimamuutustega seonduvat poliitikat. Teatises sisalduvad
ka ettepanekud, mis on aluseks tulevastel Euroopa Liidu ja rahvusvaheliste
koostööpartnerite vahelistel läbirääkimistel
kliimamuutuste vastu võitlemise poliitika suundade üle pärast
aastat 2012, mil jõuab lõpule esimene Kyoto protokolliga võetud
kohustuste periood. Nimetatud ettepanekud peaksid soodustama suuremate
saastajate ning ka kiiresti areneva majandusega riikide kaasamist. Teatises
soovitatakse Kyoto protokolli järgsesse režiimi kaasata meretranspordi
ja lennundussektorid. </i></b></p>
<p>Keskkonnavolinik Stavros Dimas ütles: <i>„Kliimamuutuste vastu
võitlemine ei ole lihtsalt valiku küsimus, see on hädavajalik. Me
jääme edaspidigi teenäitajaks, kuid me teeme tööd selle
nimel, et kaasata kõik rahvusvahelised partnerid. Ma olen veendunud, et
meil on endiselt võimalik saavutada seatud eesmärk –
temperatuuri tõus ei tohi aastaks ületada 2 kraadi Celsiuse
järgi. Prognoosid näitavad, et meie majanduse jaoks pole praegu
visandatud 2012. aasta järgse strateegiaga seotud kulutused üle
jõu käivad.”</i></p>
<p>Komisjoni dokumendis rõhutatakse, et liikumine kliimasäästliku
ühiskonna poole avab Euroopa Liidule uusi majanduslikke võimalusi ning
toetab Lissaboni tegevuskava. Ettepanekud käsitlevad võimalusi, kuidas
saavutada suuremat energiaefektiivsust, energiaga varustamise kindlust
(sealhulgas Euroopa Liidu kulutuste suurendamise kaudu teadusuuringute
valdkonnas) ning kuidas arendada uusi kliimasäästlikke tehnoloogiaid,
mille järele nõudmine järjest kasvab. Kõnealune komisjoni
teatis on koostatud Euroopa Liidu liikmesriikide riigi- ja valitsusjuhtide
palvel, kes omakorda arutavad kevadisel Ülemkogul heitkoguste
vähendamise strateegiaid ja eesmärke keskmises ja pikas perspektiivis.
</p>
<p>Komisjoni aruandes soovitatakse järgmiste elementide kaasamist Euroopa
Liidu 2012. aasta järgsesse strateegiasse:</p>
<ul>
<li><b>Laiem rahvusvaheline osalus heitkoguste vähendamisel.</b> Euroopa
Liit peaks edaspidigi juhtima mitmepoolseid pingutusi kliimamuutuste vastu
võitlemisel, kuid ühtlasi soodustama kõigiti teiste suuremate
saastajate (sh arengumaade) osalemist. 2005. aasta jooksul peaks Euroopa Liit
uurima võimalusi rakendada tulevikus korda, mis põhineb ühistel
kuid diferentseeritud kohustustel.</li>
<li><b>Rohkemate sektorite kaasamine</b>. Sellised sektorid on eelkõige
lennundus, meretransport ja metsandus, kuna teatavates piirkondades on
kasvuhoonegaaside sisalduse tõus atmosfääris seotud just metsade
hävitamisega.</li>
<li><b>Uuenduslikkuse edendamine Euroopa Liidus.</b> Eesmärk on tagada uute
kliimasäästlike tehnoloogiate arendamine ja kasutuselevõtt ning
õigete otsuste vastuvõtmine energia, transpordi ja ehituse
infrastruktuuridesse tehtavate pikaajaliste investeeringute kohta.</li>
<li><b>Paindlike turupõhiste vahendite jätkuv kasutamine heitkoguste
vähendamiseks Euroopa Liidus ja maailmas</b> (näiteks EL heitkogustega
kauplemise süsteem).</li>
<li><b>Kohanemismeetmed Euroopa Liidus ja maailmas. </b>Eelduseks on
nõrkade kohtade tõhusam määratlemine ning
kohanemisvõime parandamine. </li></ul><p>Dokumendis soovitatakse
ettevalmistuste käigus rakendada tõhusamalt olemasolevaid
poliitikasuuniseid, mis käsitlevad heitkoguste vähendamist, uute
tehnoloogiate edendamist, avalikkuse teadlikkuse suurendamist,
sihipärasemaid teadusuuringuid ning kolmandate riikidega tehtava
koostöö tihendamist. Lisaks tuleks käivitada Euroopa
kliimamuutuste programmi uus etapp, mille jooksul tehtaks ülevaade
saavutatud edust ning määratletaks täiendavaid majanduslikult
tasuvaid võimalusi heitkoguste vähendamiseks.</p>
<p><b>Taust</b></p>
<p>Nõukogu kinnitas aastal 1996 Euroopa Liidu eesmärgi, mille kohaselt
maakera keskmine õhutemperatuur ei tohiks tõusta rohkem kui 2° C
võrreldes eelindustriaalse ajaga. 16. veebruaril 2005. aastal jõustuv
Kyoto protokoll kohustab tööstusriike vähendama õhku
paisatavaid heitkoguseid. </p>
<p>Aruande, taustdokumendi ja täiendava teabe leiate järgmiselt
aadressilt:</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

