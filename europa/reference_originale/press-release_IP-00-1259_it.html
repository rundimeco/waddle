					
<P><B>IP/00/1259</B>
<P>Bruxelles, 6 novembre 2000
<H3>
<P><B>La Commissione autorizza Compart ad acquisire il controllo esclusivo della Falck e della sua controllata Sondel</B></H3>
<P><I><B>La Commissione europea ha autorizzato l'operazione con la quale la conglomerata italiana Compart S.p.A. acquisisce il controllo esclusivo della Falck S.p.A., impresa italiana attiva nei settori dell'acciaio e dell'energia, e della controllata della stessa Falck, Sondel S.p.A. L'operazione va vista nel contesto della liberalizzazione dei mercati della produzione e della distribuzione di energia elettrica in Italia. Essa dar</B></I><I><B>à vita al secondo produttore di elettricit</B></I><I><B>à in ordine di importanza in Italia, che avr</B></I><I><B>à tuttavia dimensioni assai minori dell'azienda elettrica controllata dallo Stato ENEL. </B></I>
<P>Compart (Compagnia di Partecipazioni Assicurative ed Industriali S.p.A.) è attiva in una serie di mercati nei settori agro-industriale, dell'energia, dell'ingegneria, chimico, delle costruzioni navali e assicurativo. Falck opera nei mercati dell'acciaio, delle risorse naturali e dell'energia, e in particolare della produzione e della distribuzione di energia elettrica attraverso Sondel (Società nordelettrica S.p.A.) di cui detiene il 78% del capitale azionario.
<P>Le attività di Compart e Falck si sovrappongono nei settori della produzione e della distribuzione di energia elettrica e, solo marginalmente, nel comparto del ciclo integrato dell'acqua. Compart è inoltre presente, attraverso la sua controllata Edison Gas, nei mercati della produzione e della vendita di gas naturale, che si trovano a monte del mercato della produzione di elettricità.
<P>La quota cumulata delle parti nel mercato italiano della produzione di elettricità raggiungeva nel 1999 il 10,5%. La nuova entità rappresenterà il secondo produttore di elettricità in ordine di importanza in Italia, ma con notevole distacco rispetto all'ENEL, azienda controllata dallo Stato, che detiene una quota di mercato del 71%. Il resto del mercato è frammentato tra le società di produzione degli enti locali ed altri produttori minori.
<P>Conformemente alla direttiva UE sulla progressiva liberalizzazione del settore dell'energia, attuata in Italia dal decreto legislativo 16 marzo 1999, n. 79 (<I>decreto Bersani</I>) le parti riforniranno i grandi clienti che sono liberi di scegliere il proprio fornitore. Tali clienti (<I>clienti idonei) </I>sono individuati, nel decreto Bersani, sulla base di una soglia di consumo minimo posta, al momento, a 20 milioni di kWh. Compart deteneva nel 1999 una quota assai modesta di tale mercato. La Falck vi è entrata solo nel 2000.
<P>L'impatto dell'operazione sul mercato del ciclo integrato dell'acqua, che ha dimensioni geografiche più piccole di quelle nazionali, è del tutto trascurabile. La presenza di Compart nei mercati del gas naturale, collegati verticalmente, non desta alcuna preoccupazione sotto il profilo della concorrenza ai sensi del regolamento sul controllo delle operazioni di concentrazione.
<P>Per questi motivi la Commissione ha deciso di non opporsi all'operazione progettata.
