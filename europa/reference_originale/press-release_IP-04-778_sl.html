					<p align="right"><b>IP/04/778</b></p>
<p align="right">Bruselj, 23. junija 2004</p>
<h1>
<a name="Heading4"></a><b>Komisija odobrila programe gospodarskega in
socialnega razvoja v novih državah članicah</b></h1>
<p><b><i> Manj kot dva meseca po širitvi je Evropska komisija danes v
okviru strukturnih skladov odobrila programe gospodarskega in socialnega razvoja
za vsako od desetih novih držav članic. Novi razvojni programi
vključno z dodeljenimi sredstvi iz Kohezijskega sklada predvidevajo
prispevek Evropske unije med leti 2004 in 2006 v višini več kot 24
milijard evrov. Na svečanosti ob tem pomembnem dogodku so komisarji,
pristojni za strukturne sklade, Jacques Barrot, Franz Fischler in Stavros Dimas,
skupaj s komisarjema Pétrom Balázsem in Sandro Kalniete podpisali
ustrezne odločbe s stalnimi predstavniki Češke, Cipra, Estonije,
Madžarske, Latvije, Litve, Malte, Poljske, Slovaške in Slovenije.
</i></b></p>
<p>Jacques Barrot, komisar za regionalno politiko, je dejal <i>“To je
zgodovinski dan tako za ljudi kot za regije novih držav članic. S
pristopom k Uniji se pridružujejo skupnosti, ki temelji na načelu
solidarnosti. Novi programi so konkreten odraz tega načela, saj prispevajo
k financiranju naložb in ustvarjanju novih možnosti zaposlitve. Tako
bodo pripomogli k odpravljanju znatnih vrzeli v razširjeni Evropski uniji
ter prispevali k združevanju in ozemeljski koheziji.” </i></p>
<p>Komisar Balázs je pohvalil nove države članice, ki so že
v začetku 2004 začele objavljati razpise za predloge projektov, in
pozdravil dejstvo, da sta obseg in kakovost predloženih projektov
spodbudna. Poudaril je, da <i>“strukturni skladi ponujajo velik potencial
za pospeševanje rasti in kohezije. Tretje kohezijsko poročilo je
že pokazalo, da je bila ta politika v EU doslej zelo uspešna. Njeno
nadaljevanje, povezano z bistveno večjim potencialom rasti v novih
državah članicah, bi tako lahko postalo pomembno gibalo razvoja v
razširjeni EU.”</i>    </p>
<p>Novi programi so bili uradno sprejeti na podlagi soglasja o njihovi vsebini,
ki je bilo pridobljeno že pred koncem 2003. Današnji dogodek pomeni
njihovo uradno potrditev po pristopu deseterice 1. maja 2004. Programi bodo
podpirali projekte gospodarskega in socialnega razvoja, usklajene z razmerami in
prednostnimi nalogami posameznih držav članic. Pri tem je poudarjena
zlasti krepitev upravne usposobljenosti za izvedbo projektov.      </p>
<p>Podrobnosti so na voljo v <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

