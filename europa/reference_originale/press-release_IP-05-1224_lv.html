					<p align="right"><b>IP/05/1224</b></p>
<p align="right">Briselē, 2005. gada 5. oktobrī</p>
<h1>
<a name="Heading4"></a><b>Eiropas Komisija nāk klajā ar
visaptverošu ES stratēģiju palestīniešu
atbalstam</b></h1>
<p><b><i>Komisija ir pieņēmusi Paziņojumu Padomei un Eiropas
Parlamentam „ES un Palestīnas sadarbība pēc
atbrīvošanās — virzība uz divu valstu
risinājumu”. Tā mērķis ir ieviest visaptverošu
vidēja termiņa stratēģiju ES atbalstam
palestīniešiem. Stratēģija koncentrējas uz
darbībām, kas vajadzīgas politiski un saimnieciski
dzīvotspējīgas Palestīnas valsts radīšanai.
Tā ir tūlītēja reakcija uz jaunajām iespējām,
kas radušās pēc Izraēlas iziešanas no Gazas, un
vajadzību novērtēšanas, ko patlaban veic Kvarteta
īpašais sūtnis Džeimss Volfensons. Volfensona kungs ir
aicinājis starptautisko sabiedrību divkāršot
palīdzību palestīniešiem. Tas nozīmētu
palīdzības palielinājumu par 200 līdz 300 miljoniem EUR no
Kopienas budžeta. Ja Izraēlas aiziešana no Gazas radīs
progresu ceļveža īstenošanā un ja arī citi donori
būtiski palielinās iemaksas, Komisija būs gatava ierosināt
papildu līdzekļu piesaistīšanu, kam gan vajadzīga
dalībvalstu un Eiropas Parlamenta piekrišana. Šodien
izziņotā stratēģija papildina patlaban jau īstenojamo
60 miljonu EUR vērto pēcatbrīvošanās pasākumu
kompleksu. </i></b></p>
<p>Briselē ārlietu un Eiropas kaimiņattiecību politikas
komisāre Benita Ferero-Valdnere piezīmēja: <i>„Mēs
nedrīkstam pieļaut, ka no rokām izslīd iespēja, kas
radusies Gazā. ES, kas ir lielākā Palestīnas donore, ir
apņēmusies teikt savu vārdu, saskaroties ar jaunajām
iespējām un pārbaudījumiem, kas radušies pēc Gazas
atbrīvošanas. Stratēģija, ar ko šodien
iepazīstināju, nosaka uzdevumus, kurus varam uzņemties, un
nosacījumus, ar kuriem tāda palīdzība var nest augļus.
Ceru, ka šo pieeju atbalstīs dalībvalstis, lai mēs
varētu maksimāli pastiprināt savu kopīgo ietekmi." </i></p>
<p><i>Viņa piebilda: „Ja vien būs pietiekama
virzīšanās uz priekšu ceļveža
īstenošanā, Komisija ir gatava aicināt Eiropas Parlamentu un
Padomi piesaistīt ievērojamus Kopienas papildresursus. Mēs
rēķināmies ar to, ka pārējie donori rīkosies
līdzīgi. Eiropa ir gatava būt par lielāko partneri miera
veidošanā, kamēr visas puses patiešām cenšas
radīt panākumiem labvēlīgu gaisotni." </i></p>
<p>Stratēģija attīsta Eiropas kaimiņattiecību politikas
rīcības plānu, par kuru ar Palestīniešu
pašpārvaldi vienojās pērn, taču atspoguļo jaunas
iespējas. Jācer, ka pašreizējā situācija pēc
atbrīvošanās radīs apstākļus, kuros no jauna
varēs attīstīties Palestīnas tautsaimniecība, un
Paziņojumā ietvertie priekšlikumi koncentrējas uz
vajadzību atbalstīt šo Palestīnas valstiskuma
sagatavošanas aspektu līdztekus tās politiskās
pārvaldes izveidei. </p>
<p>Paziņojumā uzrādīti vairāki citi kritēriji, kas
jāizpilda, lai būtu attaisnojama tālāka ES iesaiste, kam
nosacījums ir arī panākumi 6 prioritārajās
jomās, ko identificējis Kvarteta īpašais
sūtnis.<sup><b><a name="fnB1" href="#fn1">[1]</a></b></sup></p>
<p>Paziņojums arī atbalsta Eiropas Savienības, Izraēlas un
palestīniešu praktiskās trīspusējās
iniciatīvas, kas izvērš nesenos panākumus
enerģētikas un transporta jomā. </p>
<p><b>Vēlēšanu, tiesu sistēmas un tiesiskuma
atbalstīšana</b></p>
<p>Turpināt atbalstu vēlēšanu procesam; atbalstīt
palestīniešu centienus reformēt tiesu sistēmu;
izstrādāt īstermiņa stratēģiju tiesiskuma
nostiprināšanai, ieskaitot cīņu pret korupciju un
organizēto noziedzību. </p>
<p><i>ES iesaistes kritēriji</i> ES vēlēšanu
novērošanas misijas ieteikumu izpilde; Palestīniešu
pašpārvaldes apņemšanās veikt <i>ENP</i>
Rīcības plānā izklāstītās reformas.</p>
<p><b>Palestīnas pašpārvaldes reformas
sekmēšana</b></p>
<p>Atbalstīt ieņēmumu pārvaldības
modernizēšanas centienus; sniegt palīdzību tālākai
finanšu kontroles attīstībai. </p>
<p>Ir vajadzīgi neatliekami pasākumi Palestīnas valsts
pārvaldes reformu atbalstam visā civildienestā. ES ir
jāpalīdz nostiprināt tās veiktspēju, sniedzot tehnisko
palīdzību un īstenojot dvīnības projektus (ciešu
saišu radīšana ar Eiropas pārvaldes iestādēm
vislabākās prakses apguvei).</p>
<p><i>ES iesaistes kritēriji: </i>publisko iestāžu
pārskatatbildības pastiprināšanās, panākumi
ministriju pārstrukturēšanā. </p>
<p><b>Apstākļu uzlabošana tirdzniecībai un
ieguldījumiem Palestīnas tautsaimniecībā</b></p>
<p>Ekonomiskas noturības ieguvei Jordānas Rietumkrastam un Gazas
joslai ir vajadzīga palīdzība, lai atbrīvotos no
ieilgušās atkarības no Izraēlas tautsaimniecības, un
jāpieliek lielākas pūles, lai dažādotu tirgus.
Prioritātes ir šādas. </p>
<ul>
<li>Divpusējo un reģionālo tirdzniecības attiecību
attīstība, uzlabojot palestīniešu ražojumu
piekļuvi tirgum; tehniskā palīdzība; dialogs par
tiesiskā regulējuma uzlikto šķēršļu
pārvarēšanu; Palestīnas ekonomikas reģionālā
integrācija. </li>
<li>Eiropas Savienības, Izraēlas un palestīniešu
praktiskās trīspusējās iniciatīvas, kas
izvērš nesenos panākumus enerģētikas un transporta
jomā. </li>
<li>Muitas pārvaldes izveide, nosūtot darbā ekspertus un, ja
visas puses piekristu, ieviešot trešo personu veiktu
novērošanu pie robežas. </li>
<li>Labvēlīgas vides radīšana privātā sektora
ieguldījumiem, atbalstot Palestīnas pašpārvaldes
tiesiskā regulējuma pārskatīšanu; atbalsts
privātajam sektoram, varbūt ar atbalstu profesionālajai
izglītībai, un mikrokredīti, EIB darbības
atsākšana Palestīnas teritorijās. </li></ul><p><i>ES
iesaistes kritēriji: </i>ievērojama stāvokļa
uzlabošanās drošības un piekļuves ziņā,
pasākumi sešos Kvarteta sūtņa uzrādītajos punktos;
Izraēla nodrošina sauszemes robežpārejas punktu darbību
pie lidostas un ostas. </p>
<p><b>Jordānas Rietumkrasta un Gazas joslas infrastruktūras
atjaunošana</b></p>
<p><a name="_Hlt116274745"></a><a name="_Hlt116274746"></a>Komisija jau ir
izklāstījusi sākotnējos infrastruktūras
atjaunošanas atbalsta plānus (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
European Commission to support the Palestinians with €280 million in
2005</a>). Tālākajam vispārējam atjaunošanas
plānam būs jāaptver transports, enerģētika, ūdens
un atkritumu saimniecība, lauku attīstība un tādu
iestādījumu kā tiesas nami un drošības kompleksi
atjaunošana. </p>
<p><i>ES iesaistes kritēriji: </i>jāmazina cilvēku un preču
pārvietošanās un piekļūšanas ierobežojumi;
nepieciešama donoru savstarpējā koordinācija. </p>
<p>Sīkākas ziņas par ES atbalstu Vidējo Austrumu miera
procesam sk.</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup> Robežpārejas
punkti, Jordānas Rietumkrasta un Gazas savienojums,
pārvietošanās Rietumkrastā, lidosta un osta, nami
apmetnēs un siltumnīcas.</p>


