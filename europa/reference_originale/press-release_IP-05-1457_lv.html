					<p align="right"><b>IP/05/1457</b></p>
<p align="right">Briselē, 2005. gada 23. novembrī</p>
<h1>
<a name="Heading4"></a><b>Enerģiski pasākumi jūras
transporta drošības garantēšanai</b></h1>
<p><b><i>Pēc tankkuģu „Erika” un „Prestige”
avārijām Eiropas Savienība nekavējoties rīkojās,
lai ieviestu „aizsardzības” pasākumus, kuru
mērķis ir pasargāt Eiropu no avāriju un
piesārņojuma draudiem. Šodien ar kuģošanas
drošības pasākumu trešās paketes starpniecību
Komisija piedāvā „uzbrukuma” taktiku, kuras
mērķis ir atjaunot pastāvīgus godīgas konkurences
apstākļus tiem operatoriem, kas ievēro starptautiskos
kuģošanas noteikumus.</i></b></p>
<p><i>„Piedāvāto kuģniecības pakalpojumu
kvalitāte ir vitāli svarīga nozares konkurētspējai, un
šādā kontekstā galvenā nozīme ir tam, lai
operatori sniegtu drošus un videi nekaitīgus pakalpojumus,”
</i>paziņoja Eiropas Komisijas priekšsēdētāja vietnieks
Žaks Barro.<i> „Lai nodrošinātu jūras transporta
pakalpojumu kvalitāti, nepieciešami arī stingrāki
ierobežojumi, kas palīdzēs noraidīt no laukuma tos, kuri
konkurences spēli cer vinnēt krāpjoties, un vajadzīgas
efektīvi darbojošās jūrlietu administrācijas un
klasificēšanas sabiedrības.”</i></p>
<p>Trešajā likumdošanas pasākumu paketē par
kuģošanas drošību ietilpst 7 priekšlikumi, kurus
var iedalīt 2 lielās grupās.</p>
<p><b>1. <u>Stingrāki preventīvie pasākumi, lai nepieļautu
avārijas un novērstu piesārņojumu</u></b></p>
<p>Jaunajā situācijā pēc paplašināšanās,
kas 25 valstu Eiropas Savienību ir padarījusi par
jūrniecības lielvaru, Komisijas pirmais priekšlikums ir par
<b>stingrākiem nosacījumiem, kuri jāpiemēro,
piešķirot tiesības kuģot ar ES valsts karogu</b>. Komisijas
mērķis ir panākt, lai dalībvalstis efektīvi
kontrolētu starptautisko noteikumu ievērošanu uz kuģiem, kas
peld ar šo valstu karogu, un lai jūrlietu administrācijas strikti
piemērotu noteiktos kvalitātes kritērijus. Šāda
atbildības palielināšana ir pirmais solis ceļā uz
„Eiropas karoga” ieviešanu tālākā
nākotnē.</p>
<p>Divi nākamie priekšlikumi ir saistīti ar spēkā
esošo tiesību aktu noteikumu pastiprināšanu
attiecībā uz <b>klasificēšanas sabiedrībām</b> un
<b>ostas valsts veikto kontroli</b>. Abi atbilstīgie tiesību akti tiks
pārstrādāti, sapludinot tos vienā, skaidrākā un
labāk uztveramā dokumentā. </p>
<ul>
<li>Lai uzlabotu <b>klasificēšanas sabiedrību</b> darba
kvalitāti, paredzēts ieviest neatkarīgu kvalitātes kontroles
sistēmu un finanšu sankcijas piemērot
pakāpeniskākā un proporcionālākā veidā. </li>
<li>Attiecībā uz <b>ostas valsts veikto kontroli</b> paredzēta
stingrāka režīma piemērošana standartam
neatbilstošiem kuģiem un jo īpaši tas skar
izraidīšanas režīmu. Priekšlikumā turklāt ir
ieskicētas aprises vērienīgai reformai, kuras mērķis ir
aizstāt spēkā esošo režīmu (katra dalībvalsts
pārbauda 25 % kuģu, kas piestājuši tās ostās)
ar Kopienas mērķi pārbaudīt visus 100 % kuģu,
vienlaikus ņemot vērā nepieciešamību mazināt
pārbaužu nastu kuģiem, kas atbilst prasībām.
</li></ul><p>Visbeidzot, Komisija ierosina grozīt direktīvu par
<b>kuģu satiksmes uzraudzību</b>. Viens no šā
ierosinājuma mērķiem ir tiesiskā regulējuma
pilnveidošana attiecībā uz avarējušu kuģu
patvēruma vietām. Piešķirot rīcības pilnvaras
neatkarīgai iestādei un jau iepriekš apzinot visas
iespējamās patvēruma vietas, tiks panākta
efektīvāka un ātrāka lēmumu pieņemšana
kuģa avārijas gadījumā. Turklāt, lai samazinātu
tīšas vai netīšas sadursmes risku, Komisija
piedāvā automātiskās identifikācijas un
pozicionēšanas sistēmas (<i>AIS</i>) iekļaut arī zvejas
kuģu standarta aprīkojumā.</p>
<p><b>2. <u>Rīcība pēc avārijas</u></b></p>
<p>Kuģošanas drošības noteikumu un pasākumu
kvalitāte ir atkarīga no spējas izprast avāriju
cēloņus un neatkārtot pagātnes kļūdas.
Tāpēc ir iesniegts priekšlikums jaunai direktīvai par
saskaņotas Eiropas sistēmas izveidi <b>pēcavārijas
izmeklēšanu</b> veikšanai un par izmeklēšanas
struktūru neatkarības nostiprināšanu.</p>
<p>Divi atlikušie priekšlikumi šajā pasākumu
paketē ir par pasaules mēroga <b>atbildību un nodarītā
kaitējuma novēršanu avārijas gadījumā</b>. Eiropas
tiesību aktos ir jāiestrādā Atēnu konvencijas (2002)
noteikumi, lai šādā veidā ar minēto konvenciju
izveidoto aizsardzības režīmu attiecinātu uz visiem
kuģu pasažieriem Eiropas Savienībā — gan tiem, kas
ceļo pa Eiropu, gan tiem, kuru galamērķis atrodas
tālāk. Turklāt ir jāpalielina kuģu īpašnieku
atbildība un jāuzliek viņiem par pienākumu
nodrošināt apdrošināšanas segumu vai cita veida
finanšu garantijas saistībā ar trešām personām
nodarītu kaitējumu, šeit ietverot arī jūrnieku
repatriācijas izmaksas kuģa atstāšanas
gadījumā.<br>Sīkāka informācija par kuģošanas
drošības pasākumu trešās paketes saturu pievienota
pielikumā. Trešajā pasākumu paketē iekļauto
dokumentu teksts ir pieejams Enerģētikas un transporta
ģenerāldirektorāta tīmekļa vietnē
šādā adresē:</p>
<p><a name="_Hlt120078166"></a><a name="_Hlt120078167"></a><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

