					
<P><B>IP/00/1296</B>
<P>Bruxelles, 15 novembre 2000
<H3>
<P><B>Accise : la Commissione propone la proroga o l'abolizione delle esenzioni fiscali per alcuni prodotti petroliferi</B></H3>
<P><I><B>La Commissione europea ha adottato una proposta di decisione del Consiglio relativa alla proroga o all'abolizione delle esenzioni o riduzioni d'accisa applicabili agli oli minerali utilizzati a fini specifici. Tale riesame prevede l'abolizione immediata o rapida di 25 deroghe. Esso prevede inoltre una proroga di due anni, subordinata ad analisi approfondite dal punto di vista degli aiuti di Stato e senza alcuna possibilit</B></I><I><B>à di rinnovo ulteriore, per le deroghe relative alle riduzioni d'accisa per il gasolio usato dai veicoli commerciali, una proroga limitata a 2 anni, anch'essa subordinata ad analisi approfondite dal punto di vista degli aiuti di Stato, per altre 14 deroghe e una proroga di 5 anni per 61 deroghe. La proposta rientra nel quadro della direttiva relativa all'armonizzazione delle strutture delle accise sugli oli minerali (92/81/CEE). Questa direttiva, basata sul principio di un'aliquota unica per "prodotto/uso", stabilisce aliquote minime di accisa sui prodotti petroliferi, nonch</B></I><I><B>é esenzioni obbligatorie e facoltative.  Tuttavia, essa prevede anche che gli Stati membri possano chiedere ulteriori esenzioni o riduzioni in base a considerazioni politiche specifiche. Le proposte della Commissione devono tenere conto degli effetti delle deroghe sul funzionamento del mercato interno, di eventuali distorsioni della concorrenza e delle politiche in materia di tutela dell'ambiente, di trasporti e di energia. </B></I>
<P>"La Commissione propone di razionalizzare le molteplici deroghe riguardanti le accise, sopprimendone alcune che non sono più giustificate e riesaminando con maggiore sistematicità le giustificazioni di molte delle rimanenti", ha detto Frits Bolkestein, commissario europeo per la fiscalità e il mercato interno. "I fatti recenti dimostrano chiaramente che un ravvicinamento delle aliquote di accisa costituirebbe un valido strumento di riduzione delle distorsioni della concorrenza tra gli Stati membri ed esorto quindi gli Stati membri ad adottare con sollecitudine la proposta di direttiva sull'imposizione dei prodotti energetici, ferma al Consiglio dal 1997".
<P>Secondo la decisione 1999/880/CE del Consiglio, che giungerà a scadenza il 31 dicembre 2000, la Commissione deve presentare al Consiglio adeguate proposte in merito alle deroghe esistenti. Il Consiglio esaminerà quindi la situazione e deciderà sull'opportunità di revocare, modificare o prorogare le autorizzazioni.
<P>La Commissione propone di modificare le procedure di proroga applicabili a molte delle deroghe, eliminando in 60 casi la possibilità di proroga automatica. Questo cambiamento di notevole portata rafforza l'efficacia del controllo sulle deroghe e garantisce il riesame periodico delle deroghe stesse e l'adozione di decisioni positive riguardo al loro mantenimento.
<P>La Commissione propone di prorogare di 5 anni le deroghe che risultano conformi alle politiche comunitarie nel settore dell'ambiente, dell'energia o dei trasporti e che non provocano, in linea di principio, distorsioni della concorrenza contrarie all'interesse della Comunità.
<P>Esse riguardano vari settori come quello dei carburanti utilizzati dai veicoli adibiti al trasporto pubblico locale o le differenziazioni di imposte sui carburanti in funzione della categoria ambientale di appartenenza. 
<P>Per il gasolio usato dai veicoli commerciali, la Commissione propone una proroga di due anni, senza alcuna possibilità di rinnovo ulteriore, delle deroghe che autorizzano aliquote di accisa ridotte. Prosegue inoltre un approfondito esame di compatibilità con il mercato interno, in particolare dal punto di vista delle norme in materia di aiuti di Stato.
<P>La Commissione ha ritenuto che tali misure, dettate in un primo tempo da più vaste politiche nazionali in materia di tutela ambientale, siano coperte dal punto di vista fiscale dalle decisioni di autorizzazione concesse all'unanimità dal Consiglio meno di un anno fa. Esse rientrano inoltre in un contesto in cui le aliquote di accisa sul gasolio variano molto tra i vari Stati membri, poiché il quadro comunitario prevede solo aliquote minime obbligatorie, notevolmente inferiori alle aliquote applicate da numerosi Stati membri, tra cui l'Italia, la Francia e i Paesi Bassi. L'aliquota minima d'accisa sul gasolio è fissata a 245 euro per 1000 litri. L'aliquota effettiva più bassa applicata da uno Stato membro è di 246 euro (Portogallo), la più elevata è di 797 euro (Regno Unito). D'altronde, nel loro insieme le deroghe vanno a vantaggio degli autotrasportatori comunitari  che si riforniscono negli Stati membri interessati, senza discriminazioni legate alla nazionalità. Si prevedono in effetti meccanismi similari di rimborso di accise a favore dei trasportatori nazionali e comunitari. Bisogna infine sottolineare che la proroga delle deroghe non estende il quadro giuridico delle deroghe attualmente in vigore. 
<P>Le deroghe che la Commissione propone di abolire con effetto immediato o in tempi brevi sono quelle non conformi alla legislazione comunitaria o alle politiche in materia di tutela dell'ambiente. Vanno altresì abolite le deroghe a favore degli oli usati che non hanno attribuito un valore prioritario alla rigenerazione. È inoltre prevista una graduale abolizione, da realizzarsi al massimo nell'arco di due anni, delle deroghe concesse per la navigazione aerea privata e per le imbarcazioni da diporto private. 
<P>Il Consiglio dovrà decidere all'unanimità sulla proposta della Commissione entro il 31 dicembre 2000.
