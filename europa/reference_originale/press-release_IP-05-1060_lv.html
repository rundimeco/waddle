					<p align="right"><b>IP/05/1060</b></p>
<p align="right">Briselē, 22 Augusts 2005</p>
<h1>
<a name="Heading4"></a><b>ES Solidaritātes fonds: Komisija
ierosina piešķirt atbalstu 93 miljonu euro apmērā
vētras seku likvidēšanai
Ziemeļeiropā</b></h1>
<p><b><i>Atbildot uz Zviedrijas, Igaunijas, Latvijas un Lietuvas
iestāžu lūgumu, Eiropas Komisija šodien ierosināja
mobilizēt Eiropas Savienības Solidaritātes fondu (ESSF)
četriem atbalsta maksājumiem, kuru kopējais apjoms ir
gandrīz 93 miljoni euro, lai likvidētu smagos postījumus, ko
2005. gada janvārī nodarīja stiprā vētra
Ziemeļeiropā. Šo naudu izlietos, lai dalībvalstīm
atlīdzinātu ārkārtas pasākumu izdevumus, piemēram,
par glābšanas dienestu iesaistīšanu, izpostīto
teritoriju tūlītēju attīrīšanu un
pamatinfrastruktūras savešanu kārtībā. </i></b></p>
<p>Par reģionālo politiku un Solidaritātes fondu
atbildīgā komisāre Danuta Hūbnere (<i>Danuta
Hübner</i>) teica: “<i>Komisijas priekšlikums ir Eiropas
Savienības solidaritātes izpausme postījumu skartajiem
Ziemeļeiropas reģioniem un tas palīdzēs atlīdzināt
to dēļ radušos izdevumus saistībā ar
infrastruktūras atjaunošanu, kā arī citiem
ārkārtas pasākumiem. Komisija ierosina budžeta
grozījumus, lai Padome un Parlaments varētu lemt par šo
līdzekļu piešķiršanu skartajiem reģioniem un to
iedzīvotājiem.”</i></p>
<p>Ziemeļeiropu 2005. gada 8./9. janvārī
piemeklēja stipra vētra, kas nodarīja ievērojamus
postījumus Zviedrijā, Igaunijā, Latvijā un Lietuvā.
Sevišķi lieli postījumi nodarīti Zviedrijas dienvidos. Tie
novērtēti gandrīz 2,3 miljardu euro apmērā. 
Vētras laikā bojā gājuši deviņi cilvēki un
izgāzti 75 miljoni kubikmetru koku, nodarot postījumus
elektrības un telefona līnijām.</p>
<p>Trīs Baltijas valstīs vētra nodarījusi smagus
postījumus lauksaimniecībai, mežsaimniecībai,
elektrotīkliem un infrastruktūrām, transportam un sakariem.
Kopā nodarītie zaudējumi Latvijā ir novērtēti par
aptuveni 192 miljoniem euro, Igaunijā par 48 miljoniem euro un
Lietuvā par apmēram 15 miljoniem euro. </p>
<p>Saskaņā ar Solidaritātes fonda noteikumiem Komisija ierosina
piešķirt šīm četrām valstīm kopā
92,88 miljonus euro, no tiem 81,73 miljonus - Zviedrijai,
9,49 miljonus - Latvijai, 1,29 miljonus - Igaunijai un
0,37 miljonus - Lietuvai. </p>
<p><b>Konteksts</b></p>
<p>ES Solidaritātes fonds, kas izveidots 2002. gadā, sniedz
ārkārtas palīdzību dalībvalstīm un
kandidātvalstīm dabas katastrofu izraisītu krīžu
gadījumā. Tā gada asignējums ir 1 miljards euro.  Lai
saņemtu atbalstu no Solidaritātes fonda, valstīm ir
jāiesniedz precīzs nodarīto zaudējumu aprēķins,
kā arī jāatbilst īpašiem kritērijiem, kas
nodrošina ES līdzekļu izlietojumu visneatliekamākajām
vajadzībām. Starp Komisiju un saņēmējvalsti ir
jāpieņem līgums, kurā paredzēti atbalsta
īstenošanas nosacījumi saņēmējam. </p>
<p>Komisija 2005. gada 6. aprīlī pieņēma
priekšlikumu par jaunu un uzlabotu ES Solidaritātes fondu
(2007. – 2013. gada periodam), paplašinot tā
darbības jomas un pazeminot palīdzības slieksni.
<br><a name="_Hlt66594395"></a><a name="_Hlt66594386"></a><a name="_Hlt104631672"></a><a name="_Hlt104631673"></a><a name="_Hlt66594404"></a><a name="_Hlt66594405"></a><a name="_Hlt66594382"></a><a name="_Hlt66594383"></a>Plašāku
informāciju lūdzu meklēt šādā tīmekļa
vietnē:</p>
<p><a
href="http://ec.europa.eu/regional_policy/funds/solidar/solid_en.htm">http://ec.europa.eu/regional_policy/funds/solidar/solid_en.htm</a>
</p>

