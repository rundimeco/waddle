					
<P><B>IP/00/1148</B>
<P>Brussel, 11 oktober 2000
<H3>
<P><B>Het Handvest dient op termijn in de verdragen te worden opgenomen</B></H3>
<P><I><B>In de ogen van de Commissie houdt het ontwerp-Handvest van de grondrechten van de Europese Unie een echte toegevoegde waarde in, ongeacht de status die momenteel aan dit handvest wordt toegekend. Vroeg of laat moet het in de verdragen worden opgenomen. Wanneer en hoe? In een vandaag goedgekeurde mededeling geeft de Commissie elementen voor een antwoord op deze vraag.</B></I>
<P>Op initiatief van de Voorzitter van de Commissie, Romano Prodi, en van het Commissielid belast met justitie en binnenlandse zaken, António Vitorino, heeft de Commissie vandaag een mededeling goedgekeurd betreffende het rechtskarakter van het Handvest van de grondrechten van de Europese Unie.
<P>Aangezien het handvest het instrument is om toezicht te houden op de naleving van de grondrechten door de instellingen en de lidstaten wanneer zij optreden in het kader van het recht van de Unie, is de Commissie van oordeel dat het "vroeg of laat" onvermijdelijk in de verdragen moet worden opgenomen.
<P>Er bestaat een nauw verband tussen de omwerking van de verdragen en de opneming van het handvest in die verdragen: "Daarom is op zijn minst vereist dat de staatshoofden en regeringsleiders (op de Europese Raad van Nice, einde van dit jaar) beslissen een proces op gang te brengen dat daartoe moet leiden, waarbij duidelijk de doelstellingen, de modaliteiten en de procedure worden vastgelegd".
<P><B>Een echte toegevoegde waarde</B>
<P>Zelfs ongeacht het rechtskarakter dat het handvest uiteindelijk zal krijgen, is de Commissie ervan overtuigd dat de toegevoegde waarde van het ontwerp zeer reëel is: het brengt in één tekst rechten bijeen die tot dan toe verspreid waren over diverse internationale en nationale rechtsinstrumenten, waaronder met name alle persoonsrechten, en breekt met het onderscheid tussen burgerlijke en politieke rechten enerzijds en economische en sociale rechten anderzijds.
<P>De in het ontwerp opgesomde rechten worden voor het merendeel verleend aan een ieder, ongeacht nationaliteit of woonplaats. Het omvat rechten die een antwoord beogen te vormen op de uitdagingen die uitgaan van de huidige en toekomstige ontwikkeling van de informatietechnologie of de genetische engineering. Tenslotte zijn ook het inzagerecht in administratieve documenten van de Gemeenschapsinstellingen en het recht op behoorlijk bestuur, dat een neerslag vormt van de jurisprudentie van het Hof terzake, erin opgenomen.
<P>Deze toegevoegde waarde staat borg voor het succes van het Handvest in de toekomst.
<P><B>Criteria om over het rechtkarakter te beslissen</B>
<P>Elke beslissing over het rechtskarakter van het handvest moet op pragmatische en concrete wijze worden genomen, op basis van de volgende criteria:
<UL><P><LI>beoordeling van de inhoud van het handvest,
<P><LI>vergroting van de rechtszekerheid,
<P><LI>zichtbaarheid van de rechten voor de burgers,
<P><LI>verankering van het gehele Europese project in de waarden die door de grondrechten worden beschermd.
</UL><P><B>In geval van opneming van het handvest in de verdragen</B>
<P>Het ontwerp-handvest is opgesteld "alsof" het zou moeten worden opgenomen in de verdragen, en garandeert aldus dat de Europese Raad de keuze kan maken die hem toekomt. Deze tekst kan derhalve zonder meer worden opgenomen in het Verdrag betreffende de Europese Unie, onder het opschrift "Grondrechten" dan wel een plaats krijgen in een aan de verdragen gehecht protocol.
<P>Naar het oordeel van de Commissie biedt het ontwerp een afdoende antwoord op alle vragen die zouden kunnen rijzen in verband met de opneming van het handvest in de verdragen, betreffende:
<UL><P><LI>de eerbiediging van het autonoom karakter van het recht van de Unie,
<P><LI>de verhouding tussen het handvest en het Europees Verdrag tot bescherming van de rechten van de mens en de fundamentele vrijheden,
<P><LI>de relatie tussen het handvest en de bevoegdheden van de Unie en de inachtneming van het subsidiariteitsbeginsel,
<P><LI>de relatie tussen het handvest en de nationale grondwetten,
<P><LI>de rechtszekerheid op het gebied van de grondrechten.
</UL><P>"Men mag er vrij zeker van zijn dat het handvest gevolgen zal sorteren, ook op juridisch gebied, ongeacht het rechtkarakter dat eraan wordt gegeven », concludeert de Commissie.
<P><B>Achtergrond</B>
<P>De Commissie heeft bij de beantwoording van een mondelinge vraag in het Europees Parlement in december 1999 de gelegenheid gehad zich uit te spreken over het rechtskarakter van het handvest. De Commissie verklaarde toen dat het forum dat belast was met het opstellen van het handvest de twee mogelijke keuzen met betrekking tot de uiteindelijke status van het handvest open moest laten, zoals dit door de staatshoofden en regeringsleiders was beoogd: een in rechte verbindende en in de verdragen opgenomen tekst of een plechtige politieke verklaring.
<P>De Commissie verduidelijkte tevens dat het ontwerp-handvest aan een tweeledig doel moest beantwoorden: zichtbaarheid voor de burger en rechtszekerheid, welke een dergelijk handvest moet bieden op de gebieden waarop het recht van de Unie van toepassing is.
<P>Op 12 september jongstleden heeft de Commissie een eerste mededeling over het handvest goedgekeurd, waarin zij als haar oordeel gaf: "De Unie mag niet uitsluitend gebaseerd zijn op louter economische overwegingen. Zij moet daarentegen haar grondslag voortaan vinden in de menselijke en fundamentele waarden die alle Europese landen delen. Dit is een noodzakelijke voorwaarde om te bereiken dat de burgers hun vertrouwen schenken aan de verdere opbouw van Europa. Zij moeten ervan overtuigd worden dat de Unie een kader vormt waarmee zij zich kunnen identificeren".
