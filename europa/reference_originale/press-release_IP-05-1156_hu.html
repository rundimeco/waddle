					<p align="right"><b>IP/05/1156</b></p>
<p align="right">Brüsszel, 2005. szeptember 19</p>
<h1>
<a name="Heading4"></a><b>LIFE-Harmadik országok 2005: A
Bizottság több mint 6 millió euróval támogatja a
környezetvédelmi projekteket harmadik
országokban</b></h1>
<p><b><i>Az Európai Bizottság jóváhagyta 15
földközi-tengeri és balti régióbeli új
környezetvédelmi projekt támogatását, a LIFE-Harmadik
országok 2005 program keretében. Ezek a projektek
kapacitásépítésre összpontosítanak. 9 223 000
eurós összbefektetést jelentenek, melyből 6 348 240
eurót az EU fedez. </i></b></p>
<p>„Fenntartható fejlődés csak akkor
valósítható meg, ha azt közös
célkitűzésnek tekintik: bármi történik egy adott
országban vagy területen, az kihatással lesz a tágabb
környezetre”, mondta Stavros Dimas környezetvédelmi biztos.
„Kölcsönös támogatás és
együttműködés révén olyan
környezetvédelmi politika kidolgozásához és
végrehajtásához járulhatunk hozzá a szomszédos
országokban, amely mind most, mind pedig a jövőben megfelel a
lakosság igényeinek”. </p>
<p>Az Európai Bizottság 15 projektet választott ki a
LIFE-Harmadik országok programon keresztül történő
támogatás céljából, a következő
országokban: Algéria, Bosznia-Hercegovina, Horvátország,
Izrael, Jordánia, Libanon, Marokkó, Oroszország, Tunézia,
Törökország, Ciszjordánia és a Gázai övezet.
</p>
<p>Ezeknek a projekteknek a célja a környezet javítása
és a fenntartható fejlődés megvalósítása, a
vonatkozó intézmények, szakpolitikák, felügyeleti
eszközök, képzési létesítmények,
hálózatok és adatbázisok létrehozásához vagy
megerősítéséhez való hozzájárulással. 
</p>
<p>Számos kérdéssel foglalkoznak, a
hulladékgazdálkodástól és az ipari szennyezés
megelőzésétől és csökkentésétől a
talajfigyelésig és az éghajlatváltozásig. 
Néhány projekt előmozdítja az EU környezetvédelmi
rendeletei felé való közelítést, vagy a
regionális, illetőleg a határokon átnyúló
együttműködést. </p>
<p>A projektek összköltsége 9 223 000 euró.  Az EU
pénzügyi támogatása ennek az összegnek
hozzávetőlegesen a 69%-a.  </p>
<p>A LIFE-Harmadik országok a LIFE program része. A LIFE az EU
pénzügyi eszköze, mely EU-szerte, valamint néhány
jelölt, csatlakozó és szomszédos országban
támogatja a környezet- és természetvédelmi projekteket.
Célkitűzése az EU környezetvédelmi politikája
kidolgozásához és végrehajtásához való
hozzájárulás, konkrét lépések pénzügyi
támogatása révén. 1992 óta a LIFE mintegy 2500 projekt
társfinanszírozásában vett részt, 1500 millió
euróval hozzájárulva a környezetvédelemhez. </p>
<p>A LIFE-Harmadik országok különösen a kapacitás,
valamint az igazgatási struktúrák
kiépítéséhez járul hozzá, valamint a
környezetvédelmi politikák és cselekvési programok
kidolgozásában való segítségnyújtáshoz a
Földközi-tenger és Balti-tenger körüli harmadik
országokban<sup><b><a name="fnB1" href="#fn1">[1]</a></b></sup>. </p>
<p>A LIFE másik két eleme, a LIFE-Természetvédelem és a
LIFE-Környezetvédelem a természetvédelemre és a
környezetvédelmi intézkedések terén az
innovációra összpontosít. A LIFE-Természetvédelem
és a LIFE-Környezetvédelem keretében jóváhagyott
projektek vonatkozásában lásd az <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1155</a>
és az <a
href="/rapid/pressReleasesAction.do?reference=IP/05/1157&format=HTML&aged=0&language=FR&guiLanguage=fr">IP/05/1157</a>
sajtóközleményt. </p>
<p>A jelenlegi LIFE program („LIFE III”) 2006 végén
fejeződik be. A Bizottság javaslatot tett egy új, „LIFE
+” elnevezésű programra, amely 2007-től 2013-ig tartana,
2190 millió eurós költségvetéssel.  A programnak
és költségvetésének végleges elfogadása
jelenleg folyamatban van a Miniszterek Tanácsában és az
Európai Parlamentben. </p>
<p>A 15 kiválasztott harmadik országbeli projekt ismertetése az
ezen sajtóközlemény mellékletében olvasható.
Bővebb információ az egyes projektekről az alábbi
helyen található:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><a href=""> </a></p>
<p><b>MELLÉKLET</b></p>
<p><a name="_Toc106433683"></a><b>A 2005. évi Life-Harmadik országok
projektek országonkénti áttekintése</b></p>
<p><b>Bosznia-Hercegovina - 1 projekt</b></p>
<p>A projekt kedvezményezettje a szarajevói
építőmérnöki kar vízépítési
intézete; az EU-társfinanszírozás összege: 299 250
euró. A projekt célja egy „integrált
környezetvédelmi engedélyezési” eljárás
bevezetése, amely az élelmiszer- és italipar számára a
lehető legjobb technológiákra összpontosít.  A
háború utáni ipari tevékenység szintjének
csökkenése ellenére az ipari szennyezés még mindig
jelentős mértékben kihat a környezetre
Bosznia-Hercegovinában. </p>
<p><b>Horvátország – 4 projekt</b></p>
<p>Az első projekt kedvezményezettje a Horvát
Környezetvédelmi Hivatal; az EU-társfinanszírozás
összege 533 700 euró. A projekt célja az EU
előírásainak megfelelő nemzeti szabványok és
módszerek kidolgozása egy talajfigyelő program számára.
Emellett arra törekszik, hogy meghatározza az országos
talajfigyelő állomások elhelyezkedését a
mezőgazdasági földterülethez, erdőterülethez
és szennyezett területekhez tartozó koordinátákkal,
valamint hogy meghatározza az adatok gyűjtésének és
elemzésének potenciális referenciaközpontjait, és hogy
javaslatokat nyújtson be egy talajfigyelő rendszer
kiépítésére vonatkozóan, mely tartalmazná a
rendszer jövőbeni megvalósításának
pénzügyi tervét is.  </p>
<p>A második projekt kedvezményezettje a nemzeti
vízgazdálkodási hivatal – horvátországi vizek; az
EU-társfinanszírozás összege 211 571 euró. A
projekt célja új laboratórium létrehozása a
szennyvíz biológiai lebomlásának elemzésére.
Hozzájárul majd a nemzeti vízvédelmi stratégiához
és segíti az EU vízügyi keretirányelvének
való megfelelést. </p>
<p>A harmadik projekt kedvezményezettje a Lonsjko Polje természeti
park közszolgáltatás;  az EU-társfinanszírozás
összege 496 845 euró. A projekt célja az integrált
vízgyűjtő-gazdálkodás kidolgozása és
javítása, az érdekelt feleket is bevonó
konzultációs folyamatok kialakítása révén. Egy
szabályozás-tervezési folyamat biztosítja a vizes
élőhelyek igényeinek figyelembevételét. 
Biztosítva lesz egy fenntartható
látogató-irányítási rendszer, Horvátország
védett területeinek parkőri személyzetét pedig
ellátják felszereléssel. </p>
<p>A negyedik projekt kedvezményezettje a Zágrábi Egyetem
építőmérnöki kara; az
EU-társfinanszírozás összege 492 584 euró. A
projekt segíti a Környezetvédelmi, Területi Tervezési
és Építési Minisztérium munkáját az
építési és bontási hulladék kezelése
fenntartható rendszerének létrehozásában. Sor
kerül a hulladéklerakókról és
szeméttelepekről, valamint az építési és
bontási hulladék mennyiségéről és
típusairól rendelkezésre álló adatok
kielemzésére a jelenlegi állapot áttekintése
érdekében, illetve abból a célból, hogy meg lehessen
határozni azokat a területeket, amelyekkel kapcsolatban nem
állnak rendelkezésre adatok.  Jellemző telepeket választanak
ki, melyek tükrözik a sokféle méretet, a hulladékok
típusait és az alkalmazott logisztikai rendszereket. A
zágrábi kísérleti régióban az
összegyűjtött anyagokat a jakusevaci hulladéklerakó
kísérleti hulladékfeldolgozó telepén
újrahasznosítják. Horvátország építési
ágazata évente 2 millió tonna építési és
bontási hulladékot termel. Jelenleg e hulladék kevesebb mint 5%-a
kerül újrahasznosításra és újrahasználatra.
</p>
<p></p>
<p><b>Gázai övezet és Ciszjordánia – 2 projekt</b></p>
<p>Az első projekt kedvezményezettje Hebron; az
EU-társfinanszírozás összege 770 000 euró. A
projekt célja új környezetvédelmi rendelet megalkotása
Hebron városára az ipari tevékenységből
származó márványtörmelék, iszap és víz
kezelésére. A márványiparban érdekelt palesztin és
olasz szervezetek hálózatát fogják létrehozni, és
megépül egy az ipari szennyvíz újrafeldolgozására
és a kalcium-karbonát leválasztására szolgáló
kísérleti központ. </p>
<p>A második projekt kedvezményezettje a jeruzsálemi Alkalmazott
Kutatások Intézete; az EU-társfinanszírozás
összege 200 819 euró. A projekt célja a helyi
fenntartható fejlődési stratégiák
kidolgozásában való segítségnyújtás és a
korábbi kutatásból származó ismeretek terjesztése.
A gyakorlatban a cél a kiválasztott helyi és országos
hatóságok részvételének biztosítása és
fenntartása, földrajzi információs rendszer
létrehozása (GIS, intelligens térképek és a Föld
felszínén lévő tereppontokat és azok viszonyait
ábrázoló más felvételek), valamint az érintett
városi és vidéki helyhatóságok műszaki
képességeinek a megerősítése.  Az e projekt során
szerzett ismeretanyagot eljuttatják Ciszjordánia más helyi
hatóságainak, annak érdekében, hogy
ösztönözzék őket hasonló
fenntarthatósági kezdeményezések véghezvitelére.
</p>
<p><b>Izrael - 2 projekt </b></p>
<p>Az első projekt kedvezményezettje a Felső-galileai
Regionális Tanács; az EU-társfinanszírozás összege
369 442 euró. A cél a felső-galileai régióban a
fejlesztés és a környezetvédelmi szükségletek
közötti egyensúly fenntartását szolgáló
keretrendszer megalkotása, lehetővé téve az
erőforrások fenntartható módon történő
felhasználását. Főterv készül a
földhasználat kijelölésére, a
környezetgazdálkodásra, az árvízmegelőzésre
és a megfelelő vízelvezetésre. Ez ösztönözni
fogja a nyilvánosságnak a tervezési és
döntéshozatali folyamatokban való részvételét; a
természetes erőforrások megőrzése mellett fejleszti az
ökoturizmust; oktatási programok és végrehajtás
révén változtat a káros viselkedésmintákon;
ösztönzi az ökológiai mezőgazdasági gyakorlatokat;
valamint létrehozza a főterv kivitelezésére,
irányítására és fenntartására
szolgáló igazgatási keretrendszert.</p>
<p>A második projekt kedvezményezettje a Heschel Center for
Environmental Learning and Leadership; az EU-társfinanszírozás
összege 334 934 euró. A projekt célja
széleskörű környezetvédelmi kapacitás
kiépítése a helyi önkormányzatoknál Izrael-szerte.
Sor kerül majd ügyvédek, helyhatósági szakemberek
és polgármesterek képzésére, és
hálózatok létrehozására kapcsolatépítés
céljából. Kifejlesztik a helyhatósági tervezés,
vezetés és jogalkotás (helyhatósági jogszabályok)
helyi fenntarthatóságára szolgáló eszközöket,
és létrejön az izraeli kezdeményezéseket
összekapcsoló hálózat. </p>
<p></p>
<p><b>Jordánia – 1 projekt</b></p>
<p>A projekt kedvezményezettje a Hashemite Egyetem; az
EU-társfinanszírozás összege 473 701 euró. A
projekt célja stratégiák és eszközök
kidolgozása a turizmus növekedése okozta problémák
kezelésére. Az idegenforgalmi ágazattal való partnerség
keretében kísérleti intézkedéseket és
tanulmányokat folytatnak két szállodában,
környezetvédelmi eredményeik javítása
céljából. A projekt tapasztalatait, a projekt során
kialakult stratégiákat és eszközöket
munkaértekezletek során valamennyi érdekelt félnek
bemutatják. Megterveznek egy iránymutatásra szolgáló
eszközt és egy e-képzési modult a környezetvédelmi
igazgatás támogatása céljából az idegenforgalmi
ágazat egészében.  </p>
<p><b>Marokkó – 1 projekt</b></p>
<p>A projekt kedvezményezettje a Chouaib Doukkali Egyetem; az
EU-társfinanszírozás összege: 438 228 euro. A projekt
célja hatékony komposztáló rendszer kifejlesztése
kísérleti szinten, a szennyvíztisztító és
ivóvíztelepek által termelt iszap kezelésére, jó
minőségű komposzt előállítása
céljából Marokkóban. Marokkóban évente
hozzávetőlegesen 430 000 tonna szennyvíziszap keletkezik, és
ez a mennyiség jelentős mértékben nő. Az iszapot
jórészt a szennyvíztisztító telepek közelében
tárolják, majd előzetes feldolgozás nélkül a
talajba juttatják, vagy pedig ellenőrizetlen
hulladéklerakókban helyezik el. </p>
<p><b>Libanon – 1 projekt</b></p>
<p>A projekt kedvezményezettje az Arcenciel; az
EU-társfinanszírozás összege 449 697 euró. A
projekt célja nemzeti szakpolitika megindítása a
fertőző kórházi hulladék szabályozására
és kezelésére Libanonban. A tevékenységek magukba
foglalják a kórházi kulladék kezelését a South
Mont Liban régióban, a kórházi személyzet
képzését, valamint a kórházi hulladékkal
kapcsolatos tudatosság erősítését célzó
kampány megindítását. </p>
<p><b>Oroszország – 1 projekt</b></p>
<p>A projekt kedvezményezettje a kalinyingrádi helyhatósági
intézményi környezetvédelmi központ (ECAT); az
EU-társfinanszírozás összege 492 837 euró. A
projekt támogatja és előmozdítja Kalinyingrád ipari
ágazata környezetvédelmi és munkabiztonsági
teljesítményének javítását. Arra törekszik,
hogy biztosítsa az ezen tevékenységek illetékes
hatóságok általi hatékony ellenőrzését
és felügyeletét. Ez a környezetszennyezés
integrált megelőzési és ellenőrzési
gyakorlatának támogatásával, valamint a
környezetvédelmi és munkabiztonsági
irányítási rendszerek kifejlesztésével és
alkalmazásával érhető el. A régió ipari
tevékenységeiben résztvevő valamennyi szereplőt
tájékoztatnak és szemináriumok és
munkaértekezletek keretében képzésben részesítenek
ezen eszközöket illetően. Egy webalapú információs
könyvtár szolgáltatja majd az összes vonatkozó
információt. A régió belföldi iparának kb. 80%-a
Kalinyingrádban összpontosul, ami mintegy 300 nagy- és
közepes vállalatot, illetve 40 000 kisvállalkozót jelent.
</p>
<p></p>
<p><b>Tunézia, Algéria és Marokkó - 1 összevont
projekt</b></p>
<p>A kombinált projekt kedvezményezettje az Observatoire du Sahara et
du Sahel; az EU-társfinanszírozás összege 526 144
euró. A projekt fő célkitűzése a súlyos
aszályok megelőzése a Földközi-tenger déli
partjának ezen a részén, korai előrejelző rendszer
alkalmazásával és az ezen országok
cselekvőképességének erősítésével.
Kifejlesztenek egy aszályra vonatkozó közös
információs rendszert, valamint egy sor közös
módszertant az időben történő
értékeléshez.  Az érintett nemzeti területeket
ökorégiókra osztják fel, és felmérik ezek
strukturális sebezhetőségét. A projekt során nyert
eredményeket és know-how-t eljuttatják a közvetlen
felhasználókhoz, a döntéshozókhoz, és a három
ország intézményeihez.</p>
<p><b>Törökország - 1 projekt </b></p>
<p>A projekt kedvezményezettje a Regionális Környezetvédelmi
Központ törökországi hivatala; az
EU-társfinanszírozás összege 252 488 euró. Ez egy
az éghajlatváltozáshoz kapcsolódó
kapacitásépítési projekt. Érinti majd a nemzeti
közigazgatást; támogatja a kormányközi
együttműködést; erősíti az érintett felek
tudatosságát, valamint befolyásukat az
éghajlatváltozásról szóló vitában. A projekt
közvetlenül támogatja a prioritást élvező
ágazatokra vonatkozó, éghajlatváltozással kapcsolatos
szakpolitikák kidolgozását; valamint fokozza a
nyilvánosság részvételét és
hozzáférését a környezetvédelemmel kapcsolatos
információhoz. </p>
<p><b>Barbara Helfferich: 02.2982010 vagy 0496.583829</b></p>
<p><b>Lone Mikkelsen: 02.2960567 vagy 498.960567</b></p>
<hr><p><sup><b><a name="fn1" href="#fnB1">[1]</a></b></sup> 	A LIFE-Harmadik
országok keretében a következő országok
támogathatók: Albánia, Algéria, Bosznia-Hercegovina,
Horvátország, Egyiptom, Izrael, Jordánia, Libanon, Marokkó,
Szíria, Tunézia, Törökország, Ciszjordánia és
a Gázai-övezet, valamint Oroszország balti-tengeri partvonala (a
kalinyingrádi és szentpétervári régiók).</p>


