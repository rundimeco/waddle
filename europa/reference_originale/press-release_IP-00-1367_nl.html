					
<P><B>IP/00/1367</B>
<P>Brussel, 29 november 2000
<H3>
<P><B>Commissaris Solbes presenteert "EU economy: 2000 Review"</B></H3>
<P><I><B>Nu de EU-economie een periode van radicale veranderingen ingaat, heeft "EU economy: 2000 Review" dit jaar de duurzaamheid van de groei op middellange termijn als hoofdthema. Op basis van de vorige week door de Commissie gepubliceerde najaarsprognoses worden in dit overzicht van de economie in de EU de vooruitzichten en beleidsuitdagingen voor de EU-economie in het algemeen en de eurozone in het bijzonder grondig geanalyseerd. Bovendien worden vier belangrijke vraagstukken geanalyseerd waaraan de beleidsmakers tijdig aandacht moeten besteden: (i) de duurzaamheid van het herstel in de eurozone; (ii) de impact van de "nieuwe economie" op de Europese economie; (iii) de relatie tussen groei en milieuzorg; en (iv) re</B></I><I><B>ële convergentie en het inhaalproces van de minder ontwikkelde regio's in de EU. </B></I>
<P>Commissaris Solbes zei over het door het Directoraat-generaal Economische en Financiële Zaken opgestelde verslag: "De economische situatie in de EU is sinds 10 jaar nog niet zo goed geweest. Hoewel de hogere olieprijzen de groei waarschijnlijk iets zullen afremmen, zal de bedrijvigheid naar verwachting de komende jaren in een flink tempo van ongeveer 3% blijven groeien. In dit klimaat moeten de beleidsmakers zich concentreren op het realiseren van een langdurig en duurzaam herstel dat op binnenlandse factoren steunt. Dit is nodig om op middellange termijn te komen tot een hogere werkgelegenheid, om de werkloosheid tot een aanvaardbaar niveau terug te dringen en om wereldwijd bij te dragen tot een herstel van het evenwicht tussen de ongelijke mondiale vraagpatronen." Hij wees erop "dat het essentieel zal zijn een beleid te voeren dat erop gericht is de productiecapaciteit van de EU-economie te bevorderen, zodat het aanbod in overeenstemming kan blijven met een duurzame, op binnenlandse factoren steunende vraag. De "nieuwe economie" moet weliswaar bijdragen tot het bereiken van deze doelstelling, maar de hoofdzaak zal zijn dat duurzaam meer gebruik van arbeid wordt gemaakt en meer wordt geïnvesteerd. Hoe meer de EU erin slaagt de economie op een duurzaam pad van sterke groei te brengen, des te gemakkelijker zal het hoofd kunnen worden geboden aan de uitdagingen in verband met milieuzorg en reële convergentie." 
<P><B>Gunstige voorwaarden voor een duurzame, sterke groei in de eurozone</B>
<P>"Eu economy: 2000 Review" is gebaseerd op de vorige week gepubliceerde najaarsprognoses 2000 van de Commissie, waaruit bleek dat de economische expansie in 2000 en daarna fors zal blijven. De economie van de eurozone is een nieuwe fase van sterke groei ingegaan met het vooruitzicht dat de groei van het reële BBP in de eurozone de volgende twee jaar ongeveer 3% zal bedragen. De expansie zal fors blijven doordat goede werkgelegenheidsvooruitzichten en een groot vertrouwen samengaan met een gunstig extern klimaat.
<P>De kerninflatie is laag gebleven dank zij zowel de voortdurende loonmatiging als beter functionerende producten- en dienstenmarkten. De laatste paar jaar is de binnenlandse vraag de belangrijkste motor van de groei geweest en een voortzetting van deze tendens zal van het grootste belang zijn om een duurzaam herstel zonder inflatie te realiseren.
<P>In de "2000 Review" worden drie risico's voor de duurzame economische expansie in de eurozone gedurende de volgende paar jaar en daarna geanalyseerd: hogere olieprijzen; wereldwijde economische en financiële onevenwichtigheden; alsmede onvoldoende groei van het productiepotentieel. 
<UL><P><LI>Een analytische vergelijking met vroegere olieprijzencrises levert goede redenen op om ervan uit te gaan dat de steile klim van de olieprijzen het herstel niet zal doen ontsporen. Het effect van de hogere olieprijzen aan de aanbodzijde zal waarschijnlijk beperkt blijven en de significante gevolgen van de verslechtering van de ruilvoet voor de vraag zullen waarschijnlijk slechts van voorbijgaande aard zijn, mits de voortzetting van een evenwichtige beleidsmix wordt gehandhaafd. 
<P><LI>Dank zij de veerkracht van de binnenlandse vraag en de sterke groei van de werkgelegenheid zou de eurozone een ordelijke aanpassing van de gedurende verscheidene jaren opgebouwde mondiale economische en financiële onevenwichtigheden moeten kunnen doorstaan. Een plotselinge en wanordelijke aanpassing zou de duurzaamheid van de expansie in de eurozone echter kunnen bedreigen. In dit verband is de aanhoudende zwakte van de euro een reden tot bezorgdheid.
<P><LI>Een groei van 3% (of meer) in de eurozone zonder dat de inflatie in de hand wordt gewerkt, is op middellange termijn slechts mogelijk indien het productiepotentieel wordt opgevoerd. De verhoogde inzet van de arbeidskrachten, de verbetering van de investeringsvoorwaarden en de productiviteitsbevorderende effecten van de technische vooruitgang in de ICT-sector zijn even zovele factoren die erop wijzen dat de productiecapaciteit in de eurozone is toegenomen en wellicht nog zal blijven toenemen, waardoor het aanbod ongeveer gelijke tred kan houden met de toename van de vraag. 
</UL><P>In het licht van de ervaringen van het einde van de jaren tachtig, toen een onevenwichtige macro-economische beleidsmix het herstel voortijdig de kop indrukte, geeft de huidige en toekomstige beleidsmix aanleiding tot bezorgdheid om twee redenen. Ten eerste zijn de monetaire voorwaarden soepel gebleven, doordat de verkrapping van het rentebeleid te niet is gedaan door een aanhoudende verzwakking van de euro. Dit dreigt te leiden tot een onevenwichtig groeipatroon met de uitvoer in plaats van de binnenlandse vraag als de meest dynamische component van de finale vraag. Ten tweede hebben de meeste lidstaten plannen voor belastingverlagingen en -hervormingen in 2001. Deze hervormingen zijn welkom aangezien een belangrijke verlichting van de belastingdruk een essentieel onderdeel is van een economische strategie die erop is gericht de potentiële productie te verhogen. Wanneer belastingverlagingen echter niet gepaard gaan met een belangrijke hervorming van de uitkeringsstelsels en evenmin worden gefinancierd door uitgavenbeperkingen, zouden zij als tijdelijk kunnen worden ervaren en kunnen bijdragen tot een procyclische koers van het begrotingsbeleid in een periode van reeds relatief sterke groei van de vraag.
<P><B>De eerste tekenen van een "nieuwe economie" in opkomst in de EU worden zichtbaar</B>
<P>De sterke prestatie van de EU-economie in de laatste jaren heeft de vraag doen rijzen of het herstel een weerspiegeling zal zijn van de "nieuwe economie"-ervaring die sinds het midden van de jaren negentig in de Verenigde Staten te zien is. Hoewel er op macro-economisch niveau nog weinig aanwijzingen zijn dat de ICT-kenmerken van de "nieuwe economie" hun intrede hebben gedaan in de EU, zijn er tekenen dat hun komst in de Unie wellicht nakend is. De in de VS-economie geïdentificeerde drijvende krachten achter de productiviteitsstijging zijn ook werkzaam in de EU en in sterkere mate in sommige lidstaten, vooral Ierland, Finland en Zweden. De ICT-uitgaven groeien gestadig en de in hoofdstuk 3 van de "2000 Review" vermelde resultaten van de toewijzing van de groei wijzen erop dat ICT in de tweede helft van de jaren negentig ongeveer 0,5 tot 0,7 procentpunt aan de productiegroei in de EU heeft bijgedragen. Dit wijst erop dat de EU ongeveer vijf jaar achterloopt op de ontwikkelingen in de VS waar het gaat om de macro-economische bijdrage van de ICT-sector tot het BBP. 
<P>Hoewel de EU voor wat betreft de "nieuwe economie" een achterstand op de VS heeft, is deze niet zo groot en zou zij vrij snel kunnen worden ingehaald. In vele opzichten zijn de voorwaarden voor deze ontwikkeling in de EU reeds in steeds sterkere mate aanwezig. De geleidelijke verschuiving naar een diensteneconomie is gepaard gegaan met een verhoogd gebruik van ICT, waardoor deze trend nog werd versterkt. Voorts komt er steeds meer ICT-apparatuur en wordt ook steeds meer gebruik van ICT gemaakt, doordat aan het einde van de jaren negentig een veel groter deel van de middelen van de economie aan de verwerving van ICT-apparatuur is besteed dan in het begin van de jaren negentig. De kwaliteit van de arbeidskrachten is de laatste 20 jaar sterk verbeterd. De marktkapitalisatie van de high-tech-effectenmarkt is aanzienlijk toegenomen en de investeringen in risicokapitaal zijn de laatste drie jaar meer dan verdrievoudigd. Tenslotte profiteert de EU momenteel van een unieke drijvende kracht, namelijk de interactie tussen de totstandbrenging van een interne markt en de invoering van een eenheidsmunt.
<P>Om het gebruik van nieuwe technologieën te bespoedigen, moeten de beleidsmakers de belemmeringen hiervoor opheffen en een meer dynamisch economisch klimaat tot stand brengen: zij moeten het ondernemerschap aanmoedigen, de concurrentie bevorderen, meer efficiënte financiële markten mogelijk maken, O&O sterker stimuleren, zorg dragen voor het benodigde menselijke kapitaal en het aanbod van geschoolde arbeid alsmede voor flexibele arbeidsmarkten.
<P><B>Groei en milieuzorg</B>
<P>Dank zij een resoluut milieubeleid konden groei en milieunoden in belangrijke mate van elkaar worden losgekoppeld. De vrees dat de verhoogde bedrijvigheid tot een uitputting van de natuurlijke hulpbronnen zou leiden, is in feite ongegrond gebleken. Tevens is men er door middel van energieke milieumaatregelen in geslaagd de verontreinigingsintensiteit van de groei om te buigen.
<P>Bovenaan de EU-milieu-agenda staat de toenemende emissie van broeikasgassen en het effect daarvan op de klimaatsverandering. Naarmate de beheersing van de vervuiling duurder wordt, is het van belang het gebruik van marktinstrumenten als beleidsinstrumenten te overwegen, met name de verhandeling van emissierechten of fiscale stimulansen. Marktinstrumenten moeten ook worden gebruikt in andere sectoren waar zulks gerechtvaardigd is, waaronder energiegebruik, aangezien zij goedkopere, maar even doeltreffende middelen bieden om de bescherming van het milieu te verzekeren.
<P>Een adequate integratie van het economisch beleid en het milieubeleid in de EU is vereist om de complementariteit van de groei en de kwaliteit van het milieu te verzekeren.  In dit opzicht moet meer rekening worden gehouden met het economische effect van milieumaatregelen, terwijl bij economische hervormingen, met name structurele hervormingen, niet voorbij mag worden gegaan aan milieuvraagstukken. Ontwrichtende schokken moeten worden vermeden, aangezien een geloofwaardige geleidelijke aanpak de beste manier is om economische en milieudoelstellingen op lange termijn op een politiek aanvaardbare wijze te bereiken. 
<P><B>Re</B><B>ële convergentie en het inhaalproces in de EU</B>
<P>Het is duidelijk dat er een lange-termijninhaalproces in de EU gaande is op het niveau van de landen, maar het beeld is minder scherp op regionaal niveau. De vier cohesielanden zijn erin geslaagd hun inkomen per hoofd dichterbij het EU-gemiddelde te brengen, zij het dat Ierland en Portugal daarbij meer succes hadden dan Spanje en Griekenland. De regionale ongelijkheden in de cohesielanden zijn echter dikwijls verergerd, hetgeen illustreert dat een hoge nationale groei ten koste gaat van de vermindering van de interregionale ongelijkheden. Dit is kenmerkend voor de vroege stadia van het inhaalproces, aangezien dit proces aanvankelijk meestal wordt gedragen door enkele groeipolen.
<P>Recente studies over de geografische locatie van de bedrijvigheid in de EU staven niet de heersende opvatting dat verhoogde economische integratie zal leiden tot hogere regionale specialisatie en ruimtelijke concentratie van de industrie. Het beeld is tamelijk gemengd. In Zuid-Europa is er een hogere concentratie ontstaan van bedrijfstakken met een hoog gehalte aan ongeschoolde arbeid, maar tegelijkertijd is spreiding waargenomen in een aantal aanvankelijk geconcentreerde bedrijfstakken. De evolutie van industriële concentratie en specialisatie is immers een langzaam, cumulatief proces, waarvan de impact wordt beperkt door de algemene structurele overgang van industrie naar diensten, en door het verhoogde belang van markttoegang en menselijk kapitaal in verhouding tot bezuinigingen door productie op grote schaal.
<P>De belangrijkste factoren die aan het geslaagde inhaalproces ten grondslag lagen, waren macro-economische stabiliteit, structurele hervormingen, en de toenemende beschikbaarheid van openbaar en menselijk kapitaal in de achtergebleven regio's. In dit opzicht kunnen lessen worden getrokken voor het inhaalproces van de Midden- en Oost-Europese landen. Een eerste vereiste voor het inhaalproces zal bestaan in de formulering van adequate nationale beleidsmaatregelen en voorwaarden waardoor de belemmeringen voor de efficiënte allocatie en accumulatie van middelen worden opgeheven. Daarnaast moet prioriteit worden verleend aan de beschikbare middelen voor overheidsinvesteringen. Met name moet de nodige aandacht worden besteed aan de twee hoofddoelstellingen, nationale convergentie en de vermindering van de regionale ongelijkheden, met dien verstande dat het laatste waarschijnlijk een onderneming op langere termijn zal zijn.
