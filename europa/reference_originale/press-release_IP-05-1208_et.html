					<p align="right"><b>IP/05/1208</b></p>
<p align="right">Brüssel, 30.<sup> </sup>september 2005</p>
<h1>
<a name="Heading4"></a><b>Konkurentsipoliitika: uued
automüügieeskirjad annavad autokaupmeestele suurema
konkurentsivabaduse Euroopa Liidu kõikides piirkondades</b></h1>
<p><b><i>Autotootjate ja -kaupmeeste vahelistes lepingutes sisalduvate nn
„asukohaklauslite” suhtes ei kohaldata alates 1. oktoobrist 2005
enam Euroopa Komisjoni automüüki käsitleva grupierandi
määruse 1400/2002 kohast automaatset erandit Euroopa Ühenduse
asutamislepingu artiklis 81 sätestatud konkurentsi piirava tegevuse
keelust. Nende klauslite eesmärk on olnud takistada autokaupmeestel avada
müügikohti väljaspool autotootjate määratud
geograafilisi territooriume, sealhulgas teistes Euroopa Liidu liikmesriikides.
Tegelikult on mitmed autotootjad ja -kaupmehed selle klausli juba oma
lepingutest välja jätnud. See muudatus võimaldab autokaupmeestele
laialdasemaid konkurentsivõimalusi, edendab hinnakonkurentsi ja soodustab
müügiuuendusi. Asukohaklauslitega seonduv muudatus on viimane etapp
komisjoni läbiviidud automüügi konkurentsieeskirjade reformist,
mille muud uuendused jõustusid 1. oktoobril 2002 (vt <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>).
Asukohaklauslite suhtes grupierandi kohaldamise lõpetamisele eelnenud kolm
aastat pidid andma autotootjatele ja -kaupmeestele võimaluse muudatustega
kohanemiseks. </i></b></p>
<p>Konkurentsivoliniku Neelie Kroesi sõnul on selle meetme eesmärk
suurendada automüügi alast konkurentsi. Kroes väljendas heameelt
selle üle, et paljud autotootjad on asukohaklausli kaupmeestega
sõlmitud müügilepingutest juba välja jätnud.</p>
<p>Uued eeskirjad puudutavad sõiduautosid ja väikesi
tarbesõidukeid. Pärast autotootjatega sõlmitud lepingutest
asukohaklauslite väljajätmist võivad kaupmehed tegutseda ka
väljaspool neile määratud territooriumi, sealhulgas teistes
riikides. See tähendab, et kaupmehed võivad müügikohti avada
ükskõik millises ärivõimalusi pakkuvas paigas, näiteks
piirkondades, kus nende tootemark ei ole piisavalt esindatud, või riikides,
kus hinnad on kõrgemad.  Samuti sillutab see muudatus teed sellistele
müügiuuendustele nagu eri tootemarke pakkuvad müügikohad.
Tarbija seisukohast on see kasulik, sest tema saab nüüdsest valida
suurema hulga autokaupmeeste seast.</p>
<p>Grupierandi määrus võimaldab autotootjatel nõuda, et
kaupmehed vastaksid kindlaksmääratud kvaliteedistandarditele ja
tagaksid seeläbi tarbija jaoks kõrgekvaliteedilise turustusvõrgu.
Nõue, mille kohaselt täiendavad müügikohad peavad vastama
kõikidele kvaliteedinormidele, mis kehtivad autokaupmeeste suhtes
piirkonnas, kus müügikoht avatakse, ja nendele normidele vastavuse
eelnev kontroll annavad autotootjatele enamasti võimaluse vältida
olukordi, kus turul juba tegutsevate autokaupmeeste investeerimis- ja
reklaamitegevusest püütakse ebaausate konkurentsivõtetega kasu
lõigata. </p>
<p>Määruses tuuakse esile eelised, mis kaasnevad valikuliste
turustussüsteemidega, mille eesmärk on soodustada autokaupmeeste
investeeringuid selleks, et nad saaksid edendada oma tootemarki neile
määratud territooriumil. </p>
<p>Täiendavad müügikohad autotootjate tehingute ja logistikaga
seotud kulutusi tõenäoliselt ei suurenda, sest paik, kuhu autotootja
peab kaupmehe tellitud autod tarnima, on jätkuvalt määratud
kaupmehega sõlmitud kehtivas lepingus. See tähendab, et kui
autokaupmees avab täiendava müügikoha mõnes muus
liikmesriigis, ei ole vaja kohaliku importijaga sõlmida täiendavat
lepingut, mis ei takista muidugi autotootjal delegeerida kohalikule importijale
selliseid ülesandeid nagu kvaliteedinõuetele vastavuse kontroll.
Kehtima jäävad samad ostutingimused ja müügiplaanid, mida
rakendatakse kaupmehe peamises tegevuskohas.</p>
<p>Selleks et saada kasu grupierandi määrusega tagatud
õiguskindlusest, on autotootjad ja -kaupmehed kohustatud asukohaklauslitest
loobuma hiljemalt 30. septembril 2005, mis on asjaomase tootmisharu eelistatuim
lahendus.</p>
<p>Nende autotootjate ja -kaupmeeste suhtes, kes jätkavad asukohaklausli
kohaldamist pärast 30. septembrit 2005, võib komisjon või
siseriiklik pädev ametiasutus algatada uurimise. Samuti võib nende
tegevuse vaidlustada siseriiklikus kohtus EÜ asutamislepingu artiklis 81
sätestatud konkurentsi piirava tegevuse alaste eeskirjade alusel.
Grupierandi määruses ei käsitleta asukohaklauslit üheselt
põhilise konkurentsivastase piiranguna, kuid äriühing peab ise
tõendama, et konkreetsel juhul vastas asukohaklausel kõikidele
tingimustele, mis on vajalikud EÜ asutamislepingu artikli 81 lõikest 3
tuleneva erandi põhjendamiseks. Seejuures peab äriühing
eelkõige näitama, et saadud kasu kaalus üles asukohaklausli
piirava mõju.</p>

