					<p align="right"><b>IP/05/1418</b></p>
<p align="right">Brüssel, 14. november 2005</p>
<h1>
<a name="Heading4"></a><b>Komisjon on üldjoontes nõus
kontrollikoja 2004. aasta aruande järeldustega ja väärtustab oma
edusammudele antud hinnangut </b></h1>
<p><b><i>Kontrollikoda on välja toonud kaks põhilist valdkonda, kus
võrreldes eelmise aastaga on toimunud oluline areng: ühine
põllumajanduspoliitika ja ELi kandidaatriikidele antav abi. Sellest
tulenevalt on kontrollikoda suurendanud eelmise aasta 6 protsendilt ühele
kolmandikule nende kulutuste osakaalu, mille kohta ta saab anda piisava
kinnituse. Samuti on kontrollikoda rahul arenguabiks ligikaudu 2,4 miljardi euro
ulatuses tehtud eelarveväliste kulutustega. Kontrollikoda on seisukohal, et
raamatupidamisarvestus on tervikuna usaldusväärne. Pärast
tekkepõhise raamatupidamisarvestuse kasutuselevõttu 2005. aasta
jaanuaris on lahenduse leidnud ka ainus senine probleem (kassapõhises
raamatupidamises ei olnud abisaajatele tehtavaid eelmakseid võimalik
kirjendada ELi nõuetena).</i></b></p>
<p>Kontrollikoja ja komisjoni suhete eest vastutava asepresidendi Siim Kallase
väitel on aruanne õiglane ja tasakaalukas, sest selle kohaselt on
komisjon oma juhtimissüsteeme oluliselt täiustanud. “Eriti rahul
olen ma sel aastal asjaoluga, et kontrollikoda tunnustab meie edusamme
ühise põllumajanduspoliitika rakendamises. Muidugi leidub valdkondi,
kus on veel arenguruumi. Seepärast on komisjon analüüsinud oma
senise tava ja kontrollikoja nõuete vahelisi ebakõlasid, et leppida
kokku, milliseid meetmeid vajaduse korral olukorra lahendamiseks võtta.
Selleks on vaja teha koostööd riigi ja piirkondliku tasandi
ametiasutustega, kellega komisjon jagab juhtimisvastutust ligikaudu 80%
rahaliste vahendite eest. Olen kindel, et veel enne käesoleva aasta
lõppu jõutakse asjakohases tegevuskavas kokkuleppele.”</p>
<p>Kontrollikoda teeb kindlaks kõik vead, sõltumata sellest, kas need
on olulised või kas neil on finantsmõju. Vigade põhjuseks
võivad olla hilinenud maksed, puudulik kontroll rahastatud projektide
lõpuleviimise üle või valesti väljamakstud summad. Seega on
kontroll tunduvalt põhjalikum kui eraettevõtetes, mille puhul
kontrollitakse üksnes raamatupidamisandmete korrektset registrisse
kirjendamist. Sellega seoses leiab kontrollikoda, et komisjoni
raamatupidamisarvestus on üldjoontes usaldusväärne, ning nimetab
ainult üht probleemi, mis aga on pärast tekkepõhise
raamatupidamisarvestuse kasutuselevõttu 2005. aasta jaanuaris lahenduse
leidnud. See tähendab, et raamatupidamisarvestus on täitnud oma esmase
eesmärgi näidata kodanikele, kuidas ELi eelarvet on aasta jooksul
kasutatud ja milline on liidu finantsseisund aasta lõpus.</p>
<p>Kontrollikoda leiab, et kulutustega seotud vigu on liiga palju. Paljusid
neist on siiski suudetud parandada ning põhjendamatult makstud summasid on
tagasi nõutud. Ühise põllumajanduspoliitika valdkonnas
nõutakse igal aastal tagasi ligikaudu 400 miljonit eurot. Komisjon on
struktuurifondide valdkonnas otsustanud sellel aastal nõuda Kreeka
ametiasutustelt tagasi ligikaudu 518 miljonit eurot, põhjuseks aastatel
2000–2004 seoses ehitustööde riigihangetega toimunud rikkumised
(vt <a
href="/rapid/pressReleasesAction.do?reference=IP/05/687&format=HTML&aged=1&language=EN&guiLanguage=fr">IP/05/687</a>).
Kuna kontrollikoja ülesanne on kontrollida makseid nende tegemise ajal, ei
ole ta hilisemaid parandusi arvesse võtnud. Loomulikult eelistaks komisjon,
et kontrollikoja otsuste aluseks oleks programmide mitmeaastane
haldamismeetod.</p>

