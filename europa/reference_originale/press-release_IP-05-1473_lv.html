					<p align="right"><b>IP/05/1473</b></p>
<p align="right">Briselē, 2005. gada 24. novembrī</p>
<h1>
<a name="Heading4"></a><b>Cukura nozares konkurētspējas
paaugstināšanai ES veic radikālas reformas</b></h1>
<p><a name="Heading4"></a><b><i>Pamatojoties uz Eiropas Komisijas
priekšlikumu, ko tā iesniedza izskatīšanai jūnijā,
Eiropas Savienības dalībvalstu lauksaimniecības ministru
sanāksmē šodien tika panākta vienošanās par
plašām cukura tirgus kopīgās organizācijas
reformām.</i></b><b><i> Reformas rezultātā paaugstināsies ES
cukura nozares konkurētspēja un orientēšanās uz tirgu,
garantējot ilglaicīgu rentablu darbību nākotnē,
turklāt reforma stiprinās ES pozīcijas pasaules
tirdzniecības organizācijas kārtējā sarunu raundā.
Tāpat kā visai pārējai reformētās
kopīgās lauksaimniecības politikas daļai, cukura nozarei
tiks izveidota visumā nemainīga sistēma nākamajiem
gandrīz 40 gadiem. Baltā cukura garantētā cena 4 gadu
laikā tiks samazināta par 36%; lauksaimniekiem vidēji tiks
kompensēti līdz 64,2% no cenas samazinājuma, izmantojot
tiešo atdalīto maksājumu audzētājiem, ko
pieskaitīs vienotajam saimniecības maksājumam un kas būs
saistīts ar vides aizsardzības un zemes apsaimniekošanas
standartu ievērošanu; valstīm, kas atteiksies no savas
ražošanas kvotas lielākās puses, ienākumu
zaudēšanas kompensācijai būs tiesības pirmos piecus
gadus tiešo saistīto maksājumu palielināt par 30%; 
dāsnu atbalstu saņems brīvprātīgas
pārstrukturēšanās programma, ko izveidos, lai rosinātu
aiziet no nozares ražotājus, kas nav pietiekami
konkurētspējīgi; pēc četriem gadiem tiks izbeigti
virsnormas produkcijas intervences iepirkumi. Jaunattīstības valstis
joprojām varēs izmantot piekļuves priekšrocības ES
tirgum par pieņemamām cenām. Tās Āfrikas, Karību
jūras un Klusā okeāna baseina valstis (ĀKK valstis),
kurām būs vajadzīga palīdzība, varēs
iesaistīties palīdzības programmā, kurai 
2006. gadā piešķirti 40 milj. eiro un kas pavērs
iespējas palīdzības sniegšanu
paplašināt.</i></b></p>
<p>“Man ir patiess prieks par šo vēsturisko lēmumu,”
teica Lauksaimniecības un lauku attīstības komisāre Mariann
Fischer Boel. “Es apsveicu ministrus par viņu drosmīgo
lēmumu un apņēmību nozarē veikt tādas reformas,
kādām līdz šim vēl nevienam nav bijis iespēju vai
gribas. Tas bijis grūts lēmums, taču uzskatāms par
veselā saprāta uzvaru. Šis nolīgums nodrošinās, ka
nākotnē ES cukura nozare būs rentabla un
konkurētspējīga. Tagad pieņemtais lēmums
nozīmē, ka mums ir pietiekami daudz līdzekļu nozares
pārstrukturēšanai, kas ir sāpīga, taču
pilnīgi nepieciešama, un lai izmaksātu attiecīgās
kompensācijas lauksaimniekiem. Šis pasākums nozarei dos
ilgstošu noteiktību. Pārstrukturēšana nedarīs
valsts naudas papildu tēriņus. Tas ir ļoti svarīgi arī
ārpolitikas aspektā. Mūsu jaunā politika veicinās
starptautisko tirdzniecību, tādējādi stiprinot arī
mūsu nostāju nākamajā mēnesī Honkongā
notiekošajā Pasaules Tirdzniecības organizācijas ministru
līmeņa sanāksmē. Lauksaimnieki saņems tiešu ar
ražošanu visumā nesaistītu maksājumu. Sākot no
2009.gada pasaules nabadzīgākajām valstīm būs
pilnīgi brīva pieeja mūsu tirgum. </p>
<p>ES tirgus saglabās pievilcību attīstības valstīm
sava cukura pārdošanai, un mūsu partneriem - ĀKK
valstīm - dos iespējas sniegt finansiālu palīdzību, lai
tās varētu sagatavoties un pielāgoties gaidāmajām
izmaiņām. Šis nolīgums nodrošinās arī to, ka
mēs paši pavisam drīz sāksim ievērot nesen
notikušajā PTO sanāksmē pieņemto nostāju. </p>
<p>Cukura nozare tiks sakārtota atbilstoši kopējai
lauksaimniecības politikai, kas tika reformēta 2003. un 2004.
gadā. Šajā reformā tiks pienācīgi ņemti
vērā tādi faktori kā lauksaimnieku ienākumi,
patērētāju intereses un pārstrādes nozares
uzņēmumu stāvoklis. Tā veicinās ES cukura nozares
konkurētspējas paaugstināšanos, paaugstinās tās
tirgus orientāciju, un, ievērojot ES starptautiskās
saistības, nodrošinās noturīga tirgus līdzsvara
izveidošanos. </p>
<p>Eiropas ražotājiem ilgtermiņā būs noteiktība un
tiks nodrošināta pilnīga skaidrība par noteikumiem, kas tiem
būs jāievēro. Reformā noteikts Eiropas cukura nozares
ekonomiskais un juridiskais regulējums laika posmam līdz 2014./2015.
gadam, neparedzot atkārtotas izskatīšanas klauzulu. Cenu
pazeminājums par 36% sasaistīts ar devīgu finansējumu
pārstrukturēšanai, kas ilgs 4 gadus.
Pārstrukturēšanas fondam ir trīs galvenie mērķi:
pirmkārt, radīt stimulus aiziet no nozares ražotājiem, kas
nav pietiekami konkurētspējīgi, otrkārt, piešķirt
līdzekļus ar cukurfabriku slēgšanu saistīto
sociālo un vides problēmu risināšanai (sociālās
palīdzības plānu un pārkvalifikācijas programmu,
kā arī tādu pasākumu finansēšana, kas
saistīti ar ekoloģiskās situācijas uzlabošanu
slēgto uzņēmumu teritorijās, un treškārt -
piešķirt līdzekļus reformas smagāk skartajiem
reģioniem, jaunu uzņēmumu veidošanai atbilstoši ES
kārtībai, kas attiecas uz struktūrfondu un lauku
attīstībai paredzēto līdzekļu izmantošanu. </p>
<p>Eiropa joprojām jaunattīstības valstīm būs
pievilcīgs tirgus sava cukura pārdošanai. Komisija
izstrādājusi arī palīdzības programmu to Āfrikas,
Karību jūras un Klusā okeāna baseina valstu atbalstam, kuras
ir tradicionālas cukura eksportētājas uz ES, sākotnēji
2006.gadam plānotās palīdzības apjoms ir 40 milj. eiro.
Papildus ilgtermiņa palīdzība tiks nodrošināta arī
laikā no 2007. līdz 2013. gadam, kuras apjoms būs atkarīgs
no finanšu perspektīvas apspriešanas rezultātiem
minētajam laika posmam.</p>
<p><b>Sīkākas ziņas par nolīgumu </b></p>
<p>Cenu pazeminājums par 36% četru gadu laikā, sākot no
2006./07. gada, lai nodrošinātu noturīgu tirgus līdzsvaru:
<b>pirmajā gadā par 20%, otrajā gadā par 27,5%,
trešajā - par 35%,</b> bet ceturtajā - par 36%. </p>
<p>Kompensācijas lauksaimniekiem vidēji 64,2% apjomā, izejot
<b>no cenas galīgā pazeminājuma par 36%</b>. Šā
atbalsta iekļaušana vienotajā saimniecības
maksājumā, un maksājumu saistīšana ar vides
aizsardzības un lauksaimniecības zemju izmantošanas noteikumu
ievērošanu. </p>
<p>Valstīs, kuras atteiksies no vismaz 50% kvotas, iespējas
piešķirt papildu saistīto maksājumu 30% apjomā no
ieņēmumu zaudējumiem uz laiku līdz 5 gadiem, un
iespējams arī ierobežotu attiecīgās valsts
līmeņa atbalstu.</p>
<p>Jaunais regulējums, tostarp arī cukura kvotu sistēma, būs
spēkā līdz 2014./15. gadam. Netiek paredzēta atkārtotas
izskatīšanas klauzula. </p>
<p>‘A’ un ‘B’ kvotas apvienošanas vienā
ražošanas kvotā. </p>
<p>Pēc četru gadu perioda beigām, kurā veic cenu
samazināšanu, likvidēs intervences sistēmu un intervences
cenu aizstās ar references cenu. </p>
<p>Privātas glabāšanas sistēmas izveidošana, ko
izmantot par aizsardzības līdzekli gadījumam, ja tirgus cena
kļūst zemāka par noteikto references cenu. </p>
<p>ES cukurfabriku, izoglikozes un inulīna ražošanas
uzņēmumu brīvprātīgas
pārstrukturēšanās programma 4 gadiem, lai vecinātu
fabriku slēgšanu un atteikšanos no kvotas, kā arī
pārvarētu ar pārstrukturēšanas procesu
saistītās nevēlamās sociālās un
ekoloģiskās sekas. </p>
<p>Paredzētais maksājums ir 730 eiro par tonnu cukura pirmajā un
otrajā gadā, kas trešajā gadā samazināsies
līdz 625, bet beidzamajā ceturtajā gadā – līdz
520 eiro par tonnu. </p>
<p>Paredzēta iespēja daļu šā fonda līdzekļu
izmantot kompensācijām tiem cukurbiešu audzētājiem, ko
skars cukurfabriku slēgšana. </p>
<p>Papildu diversifikācijas fonds tām dalībvalstīm, kas
kvotu samazinājušas par noteikto minimālo daudzumu, šā
fonda līdzekļus palielinot proporcionāli kvotas daudzumam, no
kuras atsakās. </p>
<p>Šos abus maksājumus trīs gadus finansēs no
līdzekļiem, ko iegūs no kvotas turētāju maksas par
kvotu. </p>
<p>Par cukurbietēm, ja tās neaudzēs pārtikai, varēs
saņemt maksājumu par atmatā atstātajām
platībām, un pretendēt arī uz atbalstu enerģijas
kultūru audzēšanai 45 eiro par hektāru. </p>
<p>Lai saglabātu ražošanas stabilitāti
pašreizējās “C” cukura ražotājās
valstīs, par vienreizēju maksājumu, kura summa atbilst
pārstrukturēšanas atbalsta apjomam par tonnu pirmajā
gadā, tām būs pieejamas papildu kvotas vēl 1,1 milj,
tonnām cukura. </p>
<p>Ražošanas kvotās netiks iekļauts ķīmiskajai un
farmaceitiskajai rūpniecībai, kā arī bioetanola
ražošanai nepieciešamais cukura daudzums. </p>
<p>Izoglikozes 300 000 t kvotas palielināšana esošajiem
ražotājiem triju gadu laikā par 100 000 t
gadā.<br>Iespējas par pārstrukturēšanas atbalsta cenu
iegādāties papildu izoglikozes kvotu (Itālijā 60 000 t,
Zviedrijā 35 000 t un Lietuvā 8 000 t).</p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
<a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

