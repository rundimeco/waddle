					<p align="right"><b>IP/04/233</b></p>
<p align="right">Brussel, 18 ta’ Frar 2004</p>
<h1>
<a name="Heading4"></a><b>Il-Kummissjoni tiffinalizza l-preparamenti
għall-wasla tal-Kummissarji l-ġodda fl-1 ta’ Mejju 
</b><br><a name="Heading5"></a><b></b><b><i>Illum, il-Kummissjoni
Ewropea ftehmet dwar il-miżuri li ser iddaħħal fis-seħħ
sabiex tiżgura integrazzjoni mingħajr problemi fil-Kulleġġ
ta’l-10 Kummissarji ġodda mill-1 ta’ Mejju. Il-Kummissarji
mill-Istati Membri l-ġodda jkunu membri sħaħ
tal-Kulleġġ u jkollhom sehem sħiħ fil-proċess
tat-teħid tad-deċiżjonijiet. Għalkemm mhux se jkollhom
portafolli speċifiċi, kull wieħed u waħda minnhom ikun
assoċjat max-xogħol ta’ Kummissarju eżistenti sabiex
tiġi faċilitata l-integrazzjoni tagħhom fix-xogħol
tal-Kummissjoni. Kull wieħed mill-Kummissarji l-ġodda jkollu kabinett.
Il-President Prodi għandu l-intenzjoni li jistieden fi Brussel lil dawk
nominati għal laqgħa informali fis-16 ta’ Marzu.</i></b></h1>
<p>"Aħna ħerqanin sabiex naħdmu mal-kollegi l-ġodda
tagħna li ġejjin mill-Istati l-Membri l-ġodda. Huma tassew
persuni ta’ esperjenza u ta’ kwalità liema bħala u jiena
ċert li huma ser jagħtu kontribut attiv u pożittiv
fix-xogħol ta’din il-Kummissjoni. Il-wasla tagħhom u
r-reklutaġġ tal-ħaddiema taċ-ċivil ta’ l-UE
mill-pajjiżi rispettivi tagħhom iservi sabiex jarrikixxi aktar din
l-amministrazzjoni", qal il-President tal-Kummissjoni Romano Prodi.   </p>
<p>Minħabba n-natura tranżitorja u ta’ terminu qasir tal-mandat,
il-Kummissarji ġodda ma jkunux responsabbli għal portafoll
speċifiku. Minflok, ikunu ġemellati ma’ membri attwali
tal-Kulleġġ sabiex jikkontribwixxu fix-xogħol tagħhom.  </p>
<p>Il-Kabinetti tal-Kummissarji l-ġodda ser jaħdmu mill-qrib
mal-kabinett tal-Kummissarju ma’ min huma assoċjati
għall-perjodu mill-1 ta’ Mejju sal-31 ta’ Ottubru. Dawn
il-kabinetti jkunu magħmula minn tliet uffiċjali tal-grad A,
inklużi jew Kap tal-Kabinett (A2) jew Viċi Kap tal-Kabinett (A3).
Għallinqas persuna waħda bil-grad A għandha tkun uffiċjal
eżistenti tal-Kummissjoni u oħra għandha tkun ċittadin
ta’ Stat Membru ieħor li jkun differenti minn dak
tal-Kummissarju.</p>
<p>Il-Kummissarji l-ġodda jkunu ġemellati mal-kollegi tagħhom
fil-mod segwenti. Il-President jirriserva id-dritt tiegħu li jbiddel dawn
l-arranġamenti, jekk tinħass il-ħtieġa.<br><b>Markos
Kyprianou </b>(Ċipru)  -  Michaele Schreyer (Budget)<br><b>Siim Kallas
</b>(L-Estonja)  -  Pedro Solbes (Affarijiet Ekonomiċi u Monetarji)
<br><b>Péter Balázs </b>(L-Ungerija)  -  Michel Barnier (Politika
Reġjonali u Riforma Istituzzjonali) <br><b>Sandra Kalniete</b> (Il-Latvja) 
-  Franz Fischler (Agrikoltura, Sajd u Żvilupp Rurali) <br><b>Dalia
Grybauskaite</b> (Il-Litwanja) -  Viviane Reding (Edukazzjoni u Kultura)
<br><b>Joe Borg</b> (Malta)  -  Poul Nielson (Żvilupp u Għajnuna
Umanitarja)<br><b>Danuta Hübner</b> (Il-Polonja)  -  Pascal Lamy
(Kummerċ)<br><b>Jan Figel</b> (Is-Slovakkja)  -  Erkki Liikanen
(Intrapriża u Soċjetà Informatika)<br><b>Janez Potocnik</b>
(Is-Slovenja)  -  Günter Verheugen (Tkabbir)  </p>
<p><b>Milos Kuzvart</b> (Ir-Repubblika Ċeka)  -  David Byrne (Ħarsien
tas-Saħħa u tal-Konsumatur)</p>

