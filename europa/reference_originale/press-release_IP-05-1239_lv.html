					<p align="right"><b>IP/05/1239</b></p>
<p align="right">Briselē, 2005. gada 11 oktobrī</p>
<h1>
<a name="Heading4"></a><b>Glābjot ceļotāju
dzīvības: Komisija aicina dalībvalstis uzlabot </b><b>reakciju uz
zvaniem neatliekamās palīdzības dienestiem uz numuru 112
</b></h1>
<p><b><i>Eiropas Komisija šodien aicināja dalībvalstis uzlabot
savas iespējas atbildēt uz zvaniem uz numuru 112. Šo vienoto
Eiropas neatliekamās palīdzības dienestu numuru tagad var
sazvanīt no jebkura telefona, stacionārā vai mobilā,
visās 25 ES dalībvalstīs, bet praksē numurs 112 nedarbojas
tik labi kā vajadzētu. Dažas valstis nav
atvēlējušas resursus, lai uz šiem zvaniem varētu
atbildēt prasītajās valodās, citās nav
tehnoloģijas, kas ļauj noteikt mobilā telefona lietotāja
ģeogrāfisko atrašanās vietu, daudzās citās
cilvēki vienkārši nezina, ka šāds pakalpojums ir.
Dalībvalstīm steidzīgi jāiegulda papildu resursi, lai
atrisinātu loģistikas un valodas problēmas un tad
iedzīvotāji labāk jāinformē par šo numuru.
</i></b></p>
<p>Informācijas sabiedrības un plašsaziņas
līdzekļu komisāre Viviāna Rēdinga teica:
„<i>Pieaug starptautisko darījumu braucienu skaits, un
neskaitāmas ģimenes regulāri dodas brīvdienās uz
ārzemēm, tādēļ šis visas Eiropas neatliekamās
palīdzības dienestu numurs ir ļoti būtisks, tā nav
greznība. Uz kādu numuru jūs zvanāt, ja jūs esat brits
un jums vajag neatliekamo medicīnisko palīdzību
brīvdienās Grieķijā? Uz kādu numuru jūs
zvanāt no sava mobilā telefona, ja Zviedrijā esat iekļuvis
satiksmes negadījumā vai ja jūsu dzīvoklī
Prāgā ir izcēlies ugunsgrēks? Mums ir jāizbeidz tie
laiki, kad neatliekamās palīdzības dienestu numurs 112 ir
„viens no Eiropas vislabāk glabātajiem noslēpumiem”.
Un valdībām ir jāiegulda vajadzīgie resursi, lai izveidotu
šo pakalpojumu tādu, ka uz to var paļauties. Mēs nevaram
atļauties neveiksmi šajā pakalpojumā. Ja nerīkojamies
tūlīt, tad pagarinās palīdzības dienestu
reaģēšanas laiks un tas apdraud cilvēku
dzīvības.” </i></p>
<p>Sākumā 112 radīja kā numuru, uz kuru zvanīt
iedzīvotājiem, kas ceļo uz ārzemēm, jo tad viņiem
būtu jāatceras tikai viens numurs, lai kur arī viņi nedotos.
Šāda numura ieviešana bija izaicinājums visām
valstīm, jo tām vajadzēja valsts vai vietējā
līmenī saskaņot dažādu valsts iestāžu
rīcību.  Dažām dalībvalstīm jau ir liela pieredze,
kā rīkoties ar zvaniem neatliekamās palīdzības
dienestiem, tādēļ Komisija uzskata, ka ir noderīgi
dalīties labākajā pieredzē visā ES.</p>
<p>Jūlijā komisāre Rēdinga nosūtīja vēstules
ministriem, kuri atbild par numuru 112 visās 25 ES dalībvalstīs,
un jautāja, kādi ir panākumi, ieviešot un reklamējot
vienoto Eiropas neatliekamās palīdzības numuru 112 viņu
valstī. Komisija arī ir uzaicinājusi visu 25 dalībvalstu
pārstāvjus šodien piedalīties konferencē Briselē,
lai dalītos labākajā pieredzē, kā rīkoties ar 112
zvaniem. Eiropas līmenī šodienas konference tāda ir
pirmā, kur satiekas atbildīgie par elektroniskajiem sakaru
līdzekļiem un civilo aizsardzību no visām
dalībvalstīm. Patērētāju apvienības ir
uzaicinātas piedalīties kā novērotāji. Tajā
aplūkos, ko dalībvalstis jau ir paveikušas un vai, ņemot
vērā citu dalībvalstu pieredzi, ir iespējams valsts
līmenī kaut ko uzlabot. Te ietverta svešvalodas lietošanas
iespēju palielināšana neatliekamās palīdzības
dienestu zvanu centros, apvienotu centru nodibināšana, kuri apvienotu
visus dienestus, nodrošinot, ka ir iespējams ātri noteikt
zvanītāja atrašanās vietu.</p>
<p>Izmantojot šodienas konferences rezultātus, Komisija
piedāvās izveidot ekspertu grupu no delegātiem, kuri
pārstāv attiecīgās valsts iestādes, un tā
praktiski meklēs paņēmienus, kā izlabot līdz šim
pamanītos trūkumus. Komisija uzskata, ka konference un ekspertu grupas
darbs palīdzēs uzlabot visiem ES pilsoņiem nodrošināto
neatliekamās palīdzības dienestu darba kvalitāti,
īpaši tad, kad viņi ceļo.</p>
<p>Bez tam daudziem neatliekamās palīdzības dienestu zvanu
centriem vajag uzlabot tehnoloģijas, lai tie spētu apkalpot arī
„automātiskos” izsaukumus (<i>eCalls</i>), kurus drīz
varēs noraidīt automašīnas pēc negadījuma pat tad,
ja vadītājs ir bezsamaņā. <i>eCall</i> sistēmas var
paziņot neatliekamās palīdzības dienestiem precīzu
jūsu atrašanās vietu, ar noteikumu, ka tie spēj
apstrādāt datus (skat. <a
href="/rapid/pressReleasesAction.do?reference=IP/05/1137&format=HTML&aged=0&language=en&guiLanguage=en">IP/05/1137</a><b>)</b>
Ja Eiropā visas automašīnas būtu aprīkotas ar
<i>eCall</i> tehnoloģiju, tad tas varētu samazināt
neatliekamās palīdzības dienestu reaģēšanas laiku
lauku apvidos par 50 % un pilsētās par 40 %, tā
izglābjot līdz 2500 dzīvību gadā. </p>
<p>Lai gan sabiedrības informētība par 112 pieaug, tomēr
Komisija uzskata, ka var darīt vairāk, lai to reklamētu. Kad
Komisija būs apmierināta ar dienestu darba vispārējo
kvalitāti, tā uzsāks paziņojumu kampaņu, lai
paaugstinātu vispārējo sabiedrības informētības
līmeni par priekšrocībām, ko var dot 112.</p>
<p>Uzticama un efektīva neatliekamās palīdzības dienestu
telefona 112 attīstība un <i>eCall</i> tehnoloģiju
izmantošana ir daļa no ES stratēģijas „Eiropas
informācijas sabiedrība 2010” (i2010), kura veicina izaugsmi un
darba vietu skaita palielināšanos digitālajā ekonomikā.
Komisāre Rēdinga jau ir paziņojusi par savu
vēlēšanos pilnībā izmantot Komisijas pilnvaras, lai
panāktu, ka spēkā esošos tiesību aktus par
elektroniskajiem sakaru līdzekļiem – ieskaitot ES likumus par
vienoto Eiropas neatliekamās palīdzības dienestu numuru –
efektīvi ieviestu visās 25 dalībvalstīs. </p>
<p><b>Priekšvēsture:</b><br>Universālās pakalpojumu
direktīvas (2002/22/EK) 26. pants nosaka, ka dalībvalstīm ir
jānodrošina, lai zvani uz 112 no fiksētajiem un mobilajiem
telefoniem būtu bez maksas.<br> Bez tam izsaukumu apstrādei
jābūt pienācīgai. To uzlabos tā, ka neatliekamās
palīdzības dienestu centri spēs noteikt zvanītāja
atrašanās vietu. Dalībvalstīm ir jāreklamē 112
kā vienotais Eiropas neatliekamās palīdzības dienestu
numurs.</p>
<p>Komisija un Eiropas autorūpniecība 2005. gada
februārī vienojās par rīcības plānu, kura
mērķis ir nodrošināt, lai visās jaunajās
automašīnās no 2009. gada būtu pieejama <i>eCalls</i>
sistēma.<br>Sīkāka informācija atrodama <b>faktu
lapā</b>.</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p><a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

