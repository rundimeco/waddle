					<p align="right"><b>IP/05/1171</b></p>
<p align="right">Brussell, il-21 ta' Settembru 2005</p>
<h1>
<a name="Heading4"></a><b>Il-Kummissjoni Ewropea tiżviluppa
l-pjanijiet tagħha għal programm ġejjieni ta'
riċerka</b></h1>
<p><b><i>Il-Kummissjoni Ewropea llum ħabbret id-dettalji tal-proposta
tagħha għal programm ġdid għall-finanzjament
tar-riċerka u l-iżvilupp mill-2007 sa l-2013. Il-Programmi
Speċifiċi proposti mill-Kummissjoni daħħlu
fis-seħħ il-qafas ġenerali propost mill-Kummissjoni f'April 2005,
magħruf bħala s-Seba' Programm ta' qafas, magħmul minn 4 elementi
ewlenin: Kooperazzjoni, Ideat, Nies u Kapaċitajiet. Dawn se jiġu
diskussi mal-Parlament Ewropew, qabel ma tintlaħaq deċiżjoni
dwarhom mill-Kunsill. </i></b></p>
<p>"<i>L-Ewropa teħtieġ qafas samm għar-riċerka tagħha
mill-2007</i>", qal Janez Potočnik, il-Kummissarju Ewropew għax-Xjenza
u r-Riċerka.<i> "Il-proposta tagħna hija maħsuba li twassal dak
li teħtieġ l-Ewropa għall-ġejjieni tagħha. Li hu
importanti issa hu li jiġu allokati biżżejjed fondi sabiex
jippermettu li dan il-proġett jikseb l-għan tiegħu ta'
kompetittività akbar għall-Ewropa u kwalità ta' ħajja
aħjar għaċ-ċittadini tagħha.Il-Kummissjoni se
tieħu il-passi kollha li tista' sabiex tiżgura li aħna lesti li
nimplimentaw il-programmi ladarba l-proċess leġiżlattiv
jitlesta."</i></p>
<p>L-erba' Programmi Speċifiċi ewlenin proposti llum huma:</p>
<p><b>Kooperazzjoni:</b> Il-programm "Kooperazzjoni" huwa maħsub sabiex
jinkiseb rwol ewlieni f'oqsma xjentifiċi u teknoloġiċi permezz
ta' l-appoġġ għall-kooperazzjoni bejn l-universitajiet,
l-industrija, ċentri ta' riċerka u awtoritajiet pubbliċi mifruxa
ma' l-Unjoni Ewropea kollha, kif ukoll mal-bqija tad-dinja. Id-disa' temi
proposti<sup><b><a name="fnB1" href="#fn1">[1]</a></b></sup> jikkorrispondu
għall-oqsma ewlenin ta' progress fl-għarfien u t-teknoloġija fejn
ir-riċerka eċċellenti trid tissaħħaħ sabiex
tindirizza l-isfidi soċjali, ekonomiċi, ambjentali u industrijali
Ewropej.</p>
<p><b>Ideat:</b> Il-programm "Ideat" se jistabbilixxi Kunsill Ewropew
għar-Riċerka, mekkaniżmu pan-Ewropew għall-appoġġ
tax-xjentisti, l-inġiniera u l-istudjużi tassew kreattivi.
Il-kurżità u l-għatx tagħhom għall-għarfien aktarx
li se jwasslu għall-iskoperti imprevedibbli u spettakolari li jistgħu
ibiddlu t-triq ta' l-għarfien tal-bniedem u jiftħu bibien ġodda
għall-progress teknoloġiku u s-sejbien ta' soluzzjonijiet
għall-problemi soċjali u ambjentali persistenti. </p>
<p><b>Nies: </b>Il-Programm "Nies" ifittex li jsaħħaħ
ir-riżorsi umani disponibbli għax-xjenza u r-riċerka ma' l-Ewropa
kollha, f'termini kemm ta' kwalità kif ukoll ta' kwantità. Il-programm
se jħeġġeġ lin-nies jibdew u jsegwu karrieri
fir-riċerka, jinkoraġġixxi lir-riċerkaturi jibqgħu
fl-Ewropa u jiġbed l-aqwa mħuħ lejn l-Ewropa. </p>
<p><b>Kapaċitajiet:</b> Il-programm speċifiku "Kapaċitajiet" se
jtejjeb il-kapaċità għar-riċerka u l-innovazzjoni fl-Ewropa
kollha kemm hi. Dan jinkludi elementi bħalma huma infrastruttura ġdida
għar-riċerka, appoġġ għal kumpaniji żgħar u
ta' daqs medju, l-iżvilupp ta' 'reġjuni ta' l-għarfien',
l-isfruttar ta' potenzjal ta' riċerka f'reġjuni ta' konverġenza u
reġjuni fil-periferija u t-titjib tal-qagħda tax-Xjenza
fis-Soċjetà.</p>
<p>Il-Kummissjoni adottat ukoll programm ta' direzzjoni għall-ġejjieni
tal-faċilitajiet ta' riċerka <i>in-house</i>, DG <b>Ċentru
Konġunt ta' Riċerka<u>.</u></b> Dan il-programm se
jsaħħaħ il-kapaċità taċ-Ċentru Konġunt
ta' Riċerka li jipprovdi appoġġ xjentifiku u tekniku sod
lis-servizzi tal-Kummissjoni u lill-Istati Membri sabiex jippermettilhom li
jiżviluppaw ir-reazzjonijiet xierqa għal sfidi ġodda ta'
kriżijiet, emerġenzi u oqsma ewlenin ta' żviluppi ta'
politika.Aktar tard din is-sena il-Kummissjoni Ewropea se tagħmel proposta
dwar ir-Regoli ta' parteċipazzjoni fil-Programmi Speċifiċi varji.
Dawn il-proposti se jkunu importanti fir-rigward ta' l-isforzi ta'
simplifikazzjoni mill-Kummissjoni, immirati lejn it-titjib ta'
l-aċċessibbiltà u s-sempliċità tal-programm
għall-utenti tiegħu. Il-proposta tal-lum diġà tieħu xi
passi f'din id-direzzjoni, permezz ta' l-arkitettura tagħha sempliċi u
ċara u t-tnaqqis fit-tipi ta' strumenti ta' finanzjament.<br>Link
għall-websajt tad-DĠ
Riċerka:<br><a name="_Hlt114913432"></a><a name="_Hlt114913433"></a><a
href="http://ec.europa.eu/research/">http://ec.europa.eu/research/</a><br><a
href="http://ec.europa.eu/research/future/index_en.cfm">http://ec.europa.eu/research/future/index_en.cfm</a></p>
<p>Link għall-websajt tad-DĠ Ċentru Konġunt ta'
Riċerka:</p>
<p><a name="_Hlt114913528"></a><a name="_Hlt114913529"></a><a
href="http://www.jrc.ec.europa.eu">http://www.jrc.ec.europa.eu</a></p>
<p>+ <a
href="/rapid/pressReleasesAction.do?reference=MEMO/05/335&format=HTML&aged=0&language=EN&guiLanguage=fr">MEMO/05/335</a>
– <a
href="/rapid/pressReleasesAction.do?reference=MEMO/05/336&format=HTML&aged=0&language=EN&guiLanguage=fr">MEMO/05/336</a></p>
<hr><p><sup><b><a name="fn1" href="#fnB1">[1]</a></b></sup> 	Is-Saħħa;
L-Ikel, l-Agrikoltura u l-Bijoteknoloġija; It-Teknoloġiji ta'
l-Informazzjoni u l-Komunikazzjoni; In-Nanoxjenzi, in-Nanoteknoloġiji,
il-Materjali u Teknoloġiji ġodda tal-Produzzjoni; L-Enerġija;
L-Ambjent, inkluż it-Tibdil fil-Klima; It-trasport, inklużi
l-Aeronawtika, ix-Xjenzi Soċjo-ekonomiċi u l-Umanitajiet;
Is-Sigurtà u l-Ispazju.</p>


