					<p align="right"><b>IP/06/1854</b></p>
<p align="right">Bruxelles, 20 decembrie 2006</p>
<h1>
<a name="Heading4"></a><b>Comisia salută alte trei limbi oficiale
începând cu 1 ianuarie 2007</b></h1>
<h2>
<a name="Heading7"></a><b><i>În mai puţin de două
săptămâni, Uniunea Europeană va avea 23 de limbi oficiale,
în momentul în care Bulgaria şi România vor adera la UE, iar
irlandeza va deveni o limbă oficială.</i></b><b><i> Pentru a face
faţă acestei noi provocări, Comisia Europeană a adoptat
astăzi o strategie destinată orientării serviciului său de
traduceri de texte scrise în 2007 şi mai departe. Această
strategie vizează o mai bună identificare a nevoilor şi a
furnizorilor de servicii de traducere, consacrând multilingvismul ca pe un
element esenţial în procesul de elaborare a politicilor şi de
planificare al Comisiei. Demersurile întreprinse de Bulgaria şi
România în vederea procurării de traducători şi
interpreţi care să lucreze în instituţiile europene au
avansat foarte mult.</i></b></h2>
<p>Referindu-se la extinderea viitoare, domnul Ján Figel, Comisarul
European pentru educaţie, formare profesională, cultură şi
multilingvism, a afirmat: <i>„Diversitatea limbilor reprezintă
bogăţia noastră comună, iar promovarea acestei
diversităţi constituie o prioritate clară a Comisiei Europene.
Aniversarea a 50 de ani de la semnarea Tratatului de la Roma, care va avea loc
anul viitor, va sărbători, de asemenea, multilingvismul, unul dintre
principiile fundamentale ale Uniunii, încă de la înfiinţarea
sa“.</i> A adăugat: <i>„În timp ce UE este pe cale de a
adăuga alte 3 limbi oficiale, aş dori să îi urez bun venit
viitorului meu coleg, Leonard Orban, care va prelua de la 1 ianuarie portofoliul
de Comisar pentru multilingvism“.</i></p>
<p>În vederea pregătirii lor pentru extindere, <b>Direcţia
Generală pentru Traduceri (DGT)</b>, care furnizează traducerile
scrise, precum şi <b>Direcţia Generală pentru Interpretare
(SCIC)</b>, care asigură servicii de interpretariat pentru reuniuni şi
organizează conferinţe, au luat diferite măsuri.</p>
<p><b><u>Traducere</u></b></p>
<p>În ceea ce priveşte serviciul de <b>traduceri</b>, una dintre
aceste măsuri constă în <b>recrutarea personalului </b>din timp,
astfel încât să poată fi operaţional în noile
limbi din prima zi a aderării. Primii traducători bulgari şi
români din DGT au fost recrutaţi ca şi agenţi contractuali
încă din ianuarie 2006, pentru a pregăti infrastructura şi
instrumentele de traducere. Ca urmare a unor noi proceduri de selecţie a
agenţilor temporari, aproximativ <b>40 de traducători bulgari şi
40 de traducători români</b> vor lucra la Bruxelles şi
Luxembourg, precum şi în Antenele locale DGT din Sofia şi
Bucureşti. </p>
<p>Traducerea internă va fi sprijinită de resurse externe, în
conformitate cu noua strategie privind traducerea. DGT va dispune de o
rezervă de aproximativ <b>50 de traducători bulgari independenţi
sau agenţii de traducere şi 50 de</b> <b>traducători români
independenţi sau agenţii de traducere</b>, cărora le va putea
încredinţa o parte din volumul de muncă, dacă este
necesar.</p>
<p>Departamentul irlandez va dispune la început de <b>cinci
traducători</b>. Cu toate acestea, în conformitate cu o
<b>derogare</b> propusă de autorităţile irlandeze în 2005,
doar <b>regulamentele adoptate în comun de către Parlamentul European
şi Consiliu în cadrul procedurii de codecizie, precum şi
corespondenţa cu cetăţenii</b> vor fi traduse în limba
irlandeză timp de cinci ani. </p>
<p>În ceea ce priveşte <b>limba malteză</b>, derogarea de trei
ani pentru traducerea textelor în această limbă va lua
sfârşit la data de 1 mai 2007. Începând cu această
dată, se vor efectua traduceri în limba malteză în
conformitate cu principiile noii strategii adoptate astăzi, aşa cum
este cazul oricărei alte limbi UE care nu face obiectul unei
derogări.</p>
<p>Experienţa dobândită cu ocazia extinderii din 2004 a fost
luată în considerare pentru conceperea măsurilor
pregătitoare în vederea viitoarei extinderi. <b>Noua strategie privind
traducerea adoptată astăzi de către Comisie </b>a fost, de
asemenea, elaborată pe baza concluziilor trase din punerea în aplicare
a planului de acţiune adoptat de Comisie în 2004 şi confirmat
în 2005. La momentul respectiv, a fost necesar ca cererea din ce în ce
mai ridicată de traduceri să fie ţinută sub control, astfel
încât să poată fi garantat principiul multilingvismului
în comunicarea scrisă a Comisiei. Măsurile care au fost introduse
atunci – <b>clasificarea în ordinea priorităţilor a
documentelor esenţiale şi a celor mai puţin importante</b>,
precum şi <b>restricţiile vizând lungimea documentelor</b>
– reprezintă în continuare elemente cheie ale noii strategii de
traducere. Cu toate acestea, au fost introduse noi elemente care să
răspundă cererilor multilingvismului pe viitor. Tocmai aceste noi
elemente – <b>integrarea aspectelor lingvistice</b> în procesul
<b>elaborării politicilor</b> al Comisiei, <b>traducerea paginilor web</b>,
<b>găsirea unui echilibru între traducerea internă şi cea
externă</b>, precum şi <b>cooperarea mai strânsă între
instituţiile UE </b>– fac ca această nouă strategie să
fie durabilă, capabilă de a se adapta la o cerere fluctuantă,
rentabilă şi în măsură să integreze noile limbi
oficiale, garantând în acelaşi timp cele mai înalte
standarde de calitate.</p>
<p>Se estimează că în anul 2007 <b>costul serviciului de
traduceri din cadrul Comisiei</b> se va situa la aproximativ <b>302 milioane
EUR</b>. Aceasta reprezintă aproximativ 0,63 EUR pe an pe cap de locuitor.
Datorită noii strategii de traducere, introducerea a trei noi limbi
oficiale nu va atrage mărirea costurilor pentru populaţie. În
anul 2006, costul global al serviciilor de traducere din toate instituţiile
UE se estimează la 800 milioane EUR.</p>
<p><b><u>Interpretarea</u></b></p>
<p>Pregătirile din domeniul <b>interpretării</b> sunt foarte avansate
ca urmare a sprijinului Comisiei, acordat de mai bine de zece ani formării
profesionale în Bulgaria şi România. DG pentru Interpretare
dispune astăzi de <b>3 interpreţi bulgari</b> <b>şi 3
interpreţi români, </b>recrutaţi în calitate de agenţi
temporari, începând din ianuarie 2006. Alţi <b>6 interpreţi
pentru fiecare limbă în parte</b> sunt angajaţi de către
Parlamentul European cu contracte temporare. Primele concursuri deschise pentru
interpreţi din cele două limbi se vor încheia înainte de
sfârşitul anului 2006.</p>
<p>În momentul aderării, <b>serviciile de interpretare ale UE vor avea
acces la o rezervă suplimentară de 39 (în cazul bulgarilor)
şi 42 (în cazul românilor) de interpreţi independenţi
acreditaţi, </b>ceea ce corespunde numărului mediu al persoanelor
disponibile cu ocazia extinderii din 2004.</p>
<p><b>DG pentru Interpretare va fi pregătită să asigure servicii
de interpretare din limba irlandeză</b>, astfel încât să
acopere cererea limitată prevăzută în instituţiile
pentru care lucrează până când numărul necesar de
interpreţi va fi disponibil, <b>fapt posibil până cel târziu
în vara anului 2007</b>.<b> </b>În prezent nu există practic
niciun interpret disponibil care să fie capabil să lucreze din limba
irlandeză. Serviciul de interpretare al Comisiei, în strânsă
legătură cu cel al Parlamentului European, a pus în mişcare
o serie de măsuri care să sprijine Irlanda în formarea
interpreţilor pentru instituţii. Trei interpreţi interni şi
un interpret independent acreditat <b>se pregătesc în prezent să
adauge irlandeza</b> la combinaţiile lor de limbi. </p>
<p><b>Costul total al interpretării în instituţiile UE s-a
ridicat la aproximativ 190 milioane EUR în 2005</b>, echivalentul a <b>0,42
EUR pe an pe cap de locuitor</b>. Nu se prevede nicio mărire a costului
interpretării pe cap de locuitor odată cu adererea Bulgariei şi
României şi cu adăugarea irlandezei.</p>
<p><a name="_Hlt153690073"></a><a name="_Hlt153690074"></a><a name="_Hlt153107577"></a><a name="_Hlt153107578"></a><b>Costul
total al traducerilor şi al interpretării din toate instituţiile
UE</b> reprezintă mai puţin de 1% din bugetul total al UE.</p>
<p><a name="_Hlt153107581"></a>Pentru mai multe informaţii:</p>
<p>DG pentru Traduceri: <a
href="http://ec.europa.eu/dgs/translation/">http://ec.europa.eu/dgs/translation/</a></p>
<p>DG pentru Interpretare: <a
href="http://ec.europa.eu/scic/index.htm">http://ec.europa.eu/scic/index.htm</a></p>

