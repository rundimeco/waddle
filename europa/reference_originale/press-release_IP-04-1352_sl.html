					<p align="right"><b>IP/04/1352</b></p>
<p align="right">Bruselj, 10. november 2004</p>
<h1>
<a name="Heading4"></a><b>EU krepi svoj boj proti piratstvu in
ponarejanju onkraj svojih meja</b></h1>
<p><b><i>V okviru svojih prizadevanj za brzdanje naraščajočega
piratstva in ponarejanja je Evropska komisija danes sprejela strategijo
uveljavljanja pravic intelektualne lastnine (PIL) v tretjih državah.
Akcijski načrt je usmerjen v odločno in učinkovito uveljavljanje
in izvajanje obstoječih zakonov na področju PIL. V načrtu je
predlagana določitev prednostnih držav, v katere naj bi bili usmerjeni
ukrepi na področju uveljavljanja zadevnih pravic. Poudarek bo na
zagotavljanju tehničnega sodelovanja in pomoči, kar naj bi tretjim
državam pomagalo v boju proti ponarejanju, pri čemer se Komisija ne bo
obotavljala sprožiti vse dvostranske in večstranske mehanizme
sankcioniranja zoper vsako državo, ki sistematično krši zadevno
zakonodajo. Komisija bo prav tako dvigovala zavest uporabnikov in
potrošnikov v tretjih državah ter podpirala vzpostavljanje
javno-zasebnih partnerstev v podporo uveljavljanju pravic. </i></b></p>
<p>Komisar EU za trgovino Pascal Lamy je dejal: "Piratstvo in ponarejanje se
povečujeta iz leta v leto in sta postala industrija, ki jo vse bolj vodijo
kriminalne organizacije. To predstavlja resen problem ne samo za nas,
temveč tudi za tretje države in njihova podjetja, ki čutijo
posledice kršenja pravic intelektualne lastnine." G. Lamy je nato še
dodal: "Nekateri od teh ponaredkov, na primer farmacevtski proizvodi in
živila, neposredno ogrožajo javnost, medtem ko drugi spodkopavajo
prizadevanja najbolj inovativnih sektorjev EU, ki se soočajo z odtujevanjem
svojih stvaritev. Sprejem nove zakonodaje o intelektualni lastnini je ena stvar,
oblikovanje pravih orodij za njeno izvajanje pa povsem druga. Slednje je zdaj
postalo naša prednostna naloga".</p>
<p>Navedena strategija opredeljuje smernice, na podlagi katerih si bo Evropska
komisija v prihodnjih letih prizadevala za zmanjševanje obsega kršitev
PIL onkraj meja EU, in sicer po celem svetu. Je logično nadaljevanje
nedavnih pobud, ki jih je EU sprejela za spopad s tem problemom v EU in na
svojih mejah. </p>
<p>EU nima namena uvajati nečesa, kar že obstaja, temveč
pokazati, da so njena prizadevanja usmerjena v več kakovostnejšega
dela na področju, kjer sprejem zakonodaje sam po sebi ne zadostuje.
Ključnega pomena je namreč, da tretje države gredo v korak z
obveznostmi, sprejetimi v okviru STO in v dvostranskih sporazumih, ter da so
resnično pripravljene, da se temu problemu zoperstavijo na svojih mejah, na
svojih sodiščih in na svojih ulicah. Naloga EU pa je, da svoje
imetnike pravic učinkovito zaščiti pred odtujitvijo njihove
lastnine, svoje državljane pa na sploh pred nevarnostmi piratstva in
ponarejanja</p>
<p>Strategija podrobno opredeljuje: </p>
<ul>
<li>1. prednostne države: delovanje EU bo usmerjeno v najbolj
problematične države v smislu kršenja PIL. Te države bodo
določene glede na rezultate redne raziskave, ki jo opravlja Komisija med
interesnimi skupinami. </li>
<li>2. dvigovanje zavesti: spodbujanje pobud za osveščanje javnosti
glede negativnih učinkov ponarejanja (izgube tujih naložb in prenosa
tehnologij, zdravstvenih tveganj, povezav z organiziranim kriminalom itn.) in
zagotavljanje dostopa javnosti in organov zadevnih tretjih držav do
"Priročnika o uveljavljanju pravic intelektualne lastnine".</li>
<li>3. politični dialog, pobude in tehnično sodelovanje: zagotavljanje
usmerjenosti tehnične pomoči tretjim državam v uveljavljanje PIL,
kar zlasti velja za prednostne države; izmenjava idej in informacij z
drugimi ključnimi nosilci tehničnega sodelovanja, kakor so Svetovna
organizacija za intelektualno lastnino (WIPO), ZDA in Japonska, s ciljem
preprečiti podvajanje prizadevanj in izmenjati najboljša ravnanja.
</li>
<li>4 mehanizme PIL v večstranskih (vključno s sporazumom TRIPs),
medregionalnih in dvostranskih sporazumih: bolj sistematična krepitev
prizadevanj za uveljavljanje zakonodaje v okviru teh sporazumov; posvetovanje s
trgovinskimi partnerji, z namenom sprožiti pobudo v okviru Sveta TRIPs pri
STO, sprožitev alarma za usmerjanje pozornosti v naraščajočo
razsežnost problema, določitev vzrokov in predlaganje rešitev ter
okrepitev klavzul, ki urejajo PIL v dvostranskih sporazumih.</li>
<li>5. poravnava sporov – sankcije: treba je vnovič poudariti
možnost, ki jo imajo imetniki pravic, da se sklicujejo na Uredbo o
trgovinskih ovirah ali dvostranske sporazume v primeru dokazanih kršitev
sporazuma TRIPs; vnovič poudariti, da poleg poravnave sporov v okviru STO
obstaja možnost uporabe mehanizmov za poravnavo sporov iz dvostranskih
sporazumov, in sicer v primeru neizpolnjevanja zahtevanih standardov
zaščite PIL.</li>
<li>6. sklepanje javno-zasebnih partnerstev: podpora/udeležba v
omrežjih IL, vzpostavljenih v zadevnih tretjih državah; uporaba
mehanizmov, ki so jih že vzpostavile službe Komisije (Center za
pomoč na področju PIL in Center za prenos inovacij) za izmenjavo
informacij z imetniki pravic in združenji; nadgradnja sodelovanja s
podjetji in združenji, ki so zlasti dejavna v boju proti
piratstvu/ponarejanju.</li></ul><p>Več informacij je na voljo na naslednjih
spletnih straneh:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

