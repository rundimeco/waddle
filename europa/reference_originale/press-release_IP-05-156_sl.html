					<p align="right"><b>IP/05/156</b></p>
<p align="right">Bruselj, 9. februarja 2005</p>
<h1>
<a name="Heading4"></a><b>Evropska komisija pripravila konstruktiven
</b><b>načrt za pregled strategije trajnostnega razvoja
2005</b></h1>
<p><b><i>Z danes sprejetimi usmeritvami za pregled strategije trajnostnega
razvoja je predsednik Evropske komisije José Manuel Barroso izdelal
konstruktiven načrt za trajnostni razvoj. „Izzivi, s katerimi se
danes sooča naš planet, so globalne narave. Evropa prevzema svojo
odgovornost. Brez jasnega političnega vodstva in zavezanosti k spremembam
naši otroci in vnuki ne bodo mogli uživati v blaginji in živeti
tako kakovostnega življenja, kot ga živimo mi. Podnebne spremembe so
zmeraj večje, vedno bolj obremenjujemo naše naravne vire,
biološka raznolikost se zmanjšuje in neenakost v blaginji med severom
in jugom ostaja izredno velik izziv. Če želimo ohraniti
občutljivo ravnovesje med gospodarskimi, socialnimi in okoljskimi vidiki,
potrebnimi za trajnostno družbo, moramo naš sedanji vzorec proizvodnje
in porabe spremeniti tako doma kot v svetu. Svetovna zmogljivost je na kocki, 
zato moramo takoj ukrepati.“</i></b></p>
<p>Junija 2001 je bila v Göteborgu sprejeta <b>strategija trajnostnega
razvoja EU</b>. Leto kasneje je bila dopolnjena z zunanjo razsežnostjo
trajnostnega razvoja. </p>
<p>Nova Komisija želi <b>pregledati strategijo, da bi lahko jasno
oblikovala njene cilje</b> in postavila <b>nove mejnike</b>. Želenega
uspeha nismo dosegli. Mnoge težave se še zaostrujejo, namesto da bi se
izboljševale. <b>Strategija trajnostnega razvoja</b> in <b>Lizbonska
strategija</b> nenazadnje sledita istemu cilju, namreč trajnostno
izboljšati blaginjo in življenjske pogoje za sedanje in prihodnje
generacije. Strategiji se vzajemno dopolnjujeta, vendar se osredotočata na
različne ukrepe in dosegata cilje v različnih časovnih okvirih.
</p>
<p>Komisija je v tem sporočilu <b>ocenila napredek, dosežen od leta
2001, in oblikovala svoje zamisli</b> o prvem pregledu strategije trajnostnega
razvoja. Komisija bo Parlamentu in Svetu še letos predložila drugo
sporočilo. </p>
<p>Strategija obravnava <b>najresnejše grožnje trajnostnemu
razvoju</b> v Evropi in svetu, tako imenovane „ne-trajnostne“
trende. Ti so: podnebne spremembe, javno zdravje, prevoz in raba
zemljišč, upravljanje naravnih virov, staranje prebivalstva kakor tudi
revščina in socialna izključenost. Na mednarodni ravni zadevajo
ti trendi naš odziv na globalizacijo in vprašanje, kako dežele v
razvoju učinkovito in pravično vključiti v naše
gospodarstvo, na spodbujanje dobrega upravljanja in financiranje razvoja, ki
prav tako predstavljata del razvojnih ciljev tega tisočletja. </p>
<p>Pregled bo vodil do <b>jasnih ciljev in pobud</b>. Prenovljena Lizbonska
strategija bo določila nove mejnike in predlagala učinkovitejše
mehanizme spremljanja. Okrepila bo odgovornost in povečala zavest evropske
družbe glede ciljev strategije. Izboljšala bo sodelovanje z javnimi in
zasebnimi akterji na vseh ravneh. </p>
<p>Poleg tega bo s pristopom, ki enakovredno upošteva gospodarske, socialne
in okoljske vidike, potrdila krovni cilj strategije trajnostnega razvoja
Postopek presoje vpliva Komisije je eden izmed instrumentov, ki se uporablja za
ustvarjanje večje skladnosti političnih področij.</p>
<p>Pregled daje nenazadnje velik poudarek horizontalnim ukrepom, kot so na
primer tržno zasnovani instrumenti, ki odražajo prave stroške
izrabe virov za družbo, pa tudi večjim naložbam v znanost in
tehnologijo za trajnostni razvoj. </p>
<p>Komisija je oktobra 2004 opravila <b>javna posvetovanja</b> o strategiji in
prejela več kot tisoč odgovorov od posameznikov, organizacij, zasebnih
podjetij ter nacionalnih in lokalnih vlad. Ekonomski in socialni odbor bo 14. in
15 aprila 2005 za vse <b>zainteresirane strani</b> organiziral <b>konferenco</b>
o pregledu strategije trajnostnega razvoja.</p>

