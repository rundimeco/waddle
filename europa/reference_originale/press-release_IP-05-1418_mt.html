					<p align="right"><b>IP/05/1418</b></p>
<p align="right">Brussell, l-14 ta' Novembru 2005</p>
<h1>
<a name="Heading4"></a><b>Il-Kummissjoni taqbel b’mod
ġenerali mal-konklużjonijiet tar-rapport ta' l-2004 tal-Qorti ta'
l-Awdituri u tilqa' l-valutazzjoni li għamlet dwar il-progress li
sar</b></h1>
<p><b><i>Il-Qorti tinnota titjib ċentrali f’żewġ aspetti
mis-sena l-oħra lil hawn: f’dak li għandu x’jaqsam mal-PAK
u ma’ l-għajnuna lil pajjiżi kandidati għal sħubija
fl-UE. Dan wassal lill-Qorti biex iżżid il-perċentwali ta’
nfieq li dwaru tkun tista’ tipprovdi assikurazzjoni raġjonevoli
għal madwar terz, imqabbel ma 6% s-sena l-oħra. Hija wkoll soddisfatta
bl-infieq dwar l-għajnuna għall-iżvilupp, madwar €2.4
biljun barra l-baġit. Fl-aħħar, il-Qorti tirrepeti l-valutazzjoni
tagħha li l-“kontijiet” huma kollox ma’ kollox ta’
min joqgħod fuqhom, l-unika kwistjoni li kien għad fadal
(l-inabilità tal-kontijiet “ibbażati fuq il-kontanti” li
jirreġistraw bħala dejn visa à vis l-UE iffinanzjar minn qabel
lil benefiċjarji) kienet issolviet mindu ddaħħal l-ikkontjar
ibbażat fuq id-dovuti f’Jannar 2005.</i></b></p>
<p>Il-Viċi-President Siim Kallas, li huwa responsabbli
għar-relazzjonijiet mal-Qorti ta’ l-Awdituri qal: “Ir-rapport
huwa ġust u bbilanċjat: jgħid li l-Kummissjoni qed timplimenta
titjib li jinħass fis-sistemi tagħha ta’
l-immaniġġjar. Din is-sena, jien qed nieħu gost partikolarment
bl-għarfien mill-Qorti tal-progress li għamilna fl-implimentazzjoni
tal-Politika Agrikola Komuni. Naturalment, hemm ħafna aspetti li għad
iridu jittejjbu. Huwa għalhekk li l-Kummissjoni analizzat id-differenzi
bejn il-prattiċi li qed insegwu bħalissa u l-ħtiġijiet
tal-Qorti ta’ l-Awdituri, sabiex naqblu dwar fejn għandha
tittieħed azzjoni ta’ rimedju, fejn din tkun meħtieġa. Biex
nagħmlu dan, għandna bżonn tal-kooperazzjoni ta'
amministrazzjonijiet nazzjonali u reġjonali, li magħhom il-Kummissjoni
taqsam ir-responsabbiltà ta' l-immaniġġjar ta’ madwar 80 %
tal-fondi. Jien fiduċjuż li nilħqu qbil dwar kif għandna
mmexxu, qabel tmiem is-sena.”</p>
<p>Il-Qorti tfittex kull żball, importanti jew le, ikollu jew ma jkollux
impatt finanzjarju: Dan jista’ jseħħ minħabba pagament li
jkun wasal tard wisq, jew nuqqas ta’ kontrolli finali fuq kemm ikun tlesta
għal kollox il-proġett iffinanzjat, jew li jkun tħallas l-ammont
il-ħażin. Għaldaqstant, il-kontrolli jsiru ħafna aktar
bir-reqqa minn dawk fuq kumpaniji privati, li ssirilhom verifika biss dwar
id-dħul korrett ta’ ċifri ta’ l-ikkuntjar fil-kotba
tal-kontijiet tagħhom. Dwar dan il-punt ta' l-aħħar, il-Qorti
tqis li l-kontijiet tal-Kummissjoni huma kollox ma' kollox ta' min joqgħod
fuqhom, u għandha biss riżerva waħda li ġiet riżolta
permezz ta’ l-introduzzjoni ta’ sistema ta’ ikkuntjar
ibbażata fuq id-dovuti fl-2005. Dan ifisser li l-kontijiet huma konformi
ma’ l-għan ewlieni tagħhom li juru lil min jaqrahom kif intefaq
il-baġit ta’ l-UE matul is-sena u x’kienet il-qagħda
finanzjarja tagħha fi tmiem is-sena.</p>
<p>Il-Qorti tqis li hemm wisq żbalji fejn jidħol infieq, iżda
ħafna żbalji ġew irranġati, b’mod partikolari
f’dak li għandu x’jaqsam mal-kisba lura ta’ ammonti li
jkunu tħallsu bla mistħoqq. Fil-qasam tal-PAK, madwar €400
miljun jinkisbu lura kull sena. Din is-sena, fil-qasam tal-fondi strutturali,
il-Kummissjoni ddeċidiet li titlob lill-awtoritajiet Griegi biex
iħallsu lura madwar €518 miljun minħabba offerti irregolari
għal xogħlijiet pubbliċi bejn l-2000 u l-2004 (ara <a
href="/rapid/pressReleasesAction.do?reference=IP/05/687&format=HTML&aged=1&language=EN&guiLanguage=en">IP/05/687</a><b>)</b>.
Peress li l-mandat tal-Qorti huwa biex tħares lejn pagamenti meta dawn
isiru, il-metodi użati mill-Qorti ma jeħdux kont ta’ dawn
il-korrezzjonijiet li saru wara. Il-Kummissjoni tippreferi naturalment li dan
l-immaniġġjar tal-programmi fuq bażi multi-annwali ikun
il-bażi tal-ġudizzju li tagħti l-Qorti.</p>

