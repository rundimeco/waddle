IP/04/1053
V Bruselu dne 31.srpna 2004
Zítra, 1. září, se na cestu vydá
informační kamion, a zahájí tak své putování
po 10 zemích EU s cílem zvyšovat povědomí o
otázkách antidiskriminace. Tento kamion je součástí
širší kampaně Evropské komise nazvané „Pro
rozmanitost. Proti diskriminaci“, která má informovat
občany o jejich právech v rámci nové
antidiskriminační legislativy EU, a napomůže snahám EU
bojovat proti diskriminaci a podporovat rozmanitost. Cestu kamionu, který
má během tří měsíců navštívit 19
měst v 10 zemích EU, odstartuje Odile Quintinová,
generální ředitelka pro zaměstnanost a sociální
věci, a Christian Dupont, belgický ministr pro rovné
příležitosti.
Informační kamion navštíví v období od
září do listopadu tohoto roku deset členských
států EU – Maďarsko, Slovensko, Českou republiku,
Polsko, Lotyšsko, Dánsko, Spojené království, Irsko,
Francii a Itálii. V každé zemi kamion uvítají
významné osobnosti - od zpěváků po politiky. Na
Slovensku to bude Ibrahim Maiga, herec, zpěvák a hudebník,
zatímco v Polsku se akce zúčastní Marek Kaminski,
který v jediném roce dosáhl Severního i
Jižního pólu.
„Cesta informačního kamionu nabízí praktickou
příležitost k seznámení lidí s jejich
právy a povinnostmi v souvislosti s diskriminací na
pracovišti,“ řekla generální ředitelka
Quintinová. „Průzkumy ukazují, že mnoho
občanů EU je přesvědčeno, že etnický
původ, náboženství či vyznání,
postižení, věk nebo sexuální orientace by mohly
představovat nevýhodu při hledání práce. Tato
informační cesta nám umožňuje s pomocí
různých programů vyobrazit rozmanitost jako pozitivní
alternativu k diskriminaci.“
Návštěvníci informačního kamionu se mohou
dozvědět o výhodách pracovního prostředí bez
diskriminace a o tom, jak se mohou před diskriminací na
pracovišti chránit pomocí směrnic EU. Hlavním bodem je
kvíz o Evropě, v němž si
návštěvníci mohou otestovat své znalosti obecných
antidiskriminačních zásad a historie EU prostřednictvím
her. Program rovněž zahrnuje filmy o diskriminaci, vystoupení
národních a regionálních hudebních souborů,
výstavy a diskuse s politiky, společnostmi a zástupci
zaměstnanců a zaměstnavatelů.
Události v každém z 19 měst, v nichž
kamion zastaví, koordinují společně partneři
kampaně v daných zemích, jimiž jsou ministerstva,
odborové svazy a sdružení zaměstnavatelů,
s cílem pomoci zdůraznit specifika každé země.
Informační kamion se může pochlubit
nejnovější technologií a je navržen tak, aby jej mohl
využít každý. Je vybaven zdvižným
zařízením a rampou, a mohou jej tedy navštívit
postižení lidé, a také průvodcem v bodovém
písmu připojeném ke speciálnímu terminálu pro
zrakově postižené.
Podrobnější informace o cestě informačního
kamionu obsahuje MEMO/04/206
Další informace o legislativě a Akčním programu
Společenství pro boj proti diskriminaci viz webové stránky
www.stop-discrimination.info
&amp;
http://ec.europa.eu/employment_social/fundamental_rights/index_en.htm