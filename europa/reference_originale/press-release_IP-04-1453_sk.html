					<p align="right"><b>IP/04/1453</b></p>
<p align="right">V Bruseli 9. decembra 2004</p>
<h1>
<a name="Heading4"></a><b>Európska susedská politika:
prvé akčné plány</b></h1>
<p><b><i>Moldavsko, Ukrajina, Maroko, Tunisko, Jordánsko, Izrael a
Palestínska samospráva sú prví susedia EÚ, ktorí
schválili akčné plány a konkretizujú novú
ponuku EÚ v rámci Európskej susedskej politiky (ESP). Tieto
prvé plány, ktoré dnes schválila Európska Komisia,
sú výsledkom rokovaní s každou krajinou a v každom
prípade je plán konkrétne navrhnutý tak, aby
zohľadňoval špecifické záujmy príslušnej
krajiny. Akčné plány pomôžu posilneniu demokracie,
správneho vládnutia, vládneho štátu a
ľudských práv, ako aj hospodárskej modernizácii.
Konkrétne výhody obsiahnuté v pláne
zahŕňajú šancu zúčastniť sa niektorých
programov EÚ a podieľať sa na jednotnom trhu. Okrem toho,
EÚ ponúka viac cielenú pomoc na vyriešenie
cezhraničných otázok, ako je migrácia a nelegálne
obchodovanie, a taktiež lepšie prepojenia a fyzické spojenia s
EÚ v oblastiach energetiky a dopravy. </i></b></p>
<p><i>“Mojím cieľom je vytvoriť okruh priateľov okolo
hraníc našej rozšírenej EÚ,” uviedla Benita
Ferrero-Waldnerová, komisárka pre vonkajšie vzťahy a
európsku susedskú politiku. “Spolupracovali sme s našimi
susedmi na plánoch šitých na mieru, ktoré
spĺňajú potreby a odrážajú požiadavky
každého partnera. Naša ponuka – širšia
spolupráca, viac finančnej pomoci a šanca mať
úžitok z bližšieho vzťahu s Európou –
prinesie skutočné výhody pre obidve strany v oblastiach od
vzdelávania až po životné prostredie a od dopravy
až po boj proti terorizmu”.    </i></p>
<p>Akčné plány odrážajú odhodlanie EÚ
zabrániť tomu, aby vyrástli nové deliace hranice okolo
rozšírenej Únie, ale rozšíriť stabilitu
a prosperitu EÚ. Plány:  </p>
<ul>
<li>ponúkajú pomoc pri zosúladení zákonov a
právnych predpisov s právnymi predpismi EÚ
s cieľom zlepšiť prístup k vnútornému
trhu EÚ,</li>
<li>ponúkajú účasť na mnohých programoch EÚ
vrátane programov vzdelávacích, výskumných,
životného prostredia a audio-vizuálnych,</li>
<li>zlepšujú spoluprácu v oblastiach správy
hraníc, migrácie, obchodovaní s ľuďmi,
organizovanom zločine, praní špinavých peňazí
a finančných a hospodárskych trestných
činoch,</li>
<li>zlepšujú prepojenia s EÚ v oblastiach energetiky,
dopravy a informačnej technológie, a </li>
<li>posilňujú dialóg a spoluprácu v oblastiach
boja proti terorizmu, nešírenia zbraní hromadného
ničenia, ako aj snahy vyriešiť regionálny konflikt.
</li></ul><p>Akčný plán je pre každú krajinu pracovnou
agendou s EÚ na ďalších 3-5 rokov. Plány
stavajú na existujúcej dohode o pridružení alebo
spolupráci s každým partnerom, ale nenahrádzajú
ju. Umožňujú jasnejšie definovať priority
a prepojiť finančnú pomoc so splnením spoločne
dohodnutých cieľov. Princíp „šitý na mieru“
znamená, že každý partner si zvolí do akej miery chce
prehĺbiť svoje politické a hospodárske vzťahy
s EÚ. Čím ďalej je partner pripravený prijať
praktické kroky na implementáciu spoločných hodnôt,
tým ďalej je EÚ pripravená upevniť prepojenia.</p>
<p>Akčné plány teraz schváli Rada a príslušná
rada pre pridruženie alebo spoluprácu. </p>
<p>Komisia prijala akčný plán pre Ukrajinu ako dôkaz svojho
záväzku tejto krajine. Komisia odporúča, aby Rada
postúpila tento plán na schválenie rade pre pridruženie
EÚ-Ukrajina, len čo vývoj vrátane slobodných
a korektných prezidentských volieb umožní
implementáciu.    </p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

