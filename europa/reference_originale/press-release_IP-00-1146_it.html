					
<P><B>IP/00/1146</B>
<P>Bruxelles, 11 ottobre 2000 
<H3>
<P><B>La Commissione approva il programma di lavoro per il Libro bianco sul sistema di governo europeo</B></H3>
<P><I><B>Il Libro bianco sul sistema di governo europeo ("Approfondire la democrazia nell'Unione europea"), sar</B></I><I><B>à pubblicato a met</B></I><I><B>à 2001. Il Libro bianco era stato annunciato dal Presidente Prodi nel corso del discorso tenuto davanti al Parlamento europeo il 15 febbraio scorso. Il programma di lavoro approvato oggi definisce sei aree di riflessione in vista della sua preparazione.</B></I>
<P>Promuovere nuove forme di governo europeo è una delle quattro priorità strategiche che la Commissione si è prefissata per il suo mandato. Il "sistema di governo" (governance) definisce le regole, i processi e i comportamenti che condizionano la qualità dell'esercizio dei poteri europei: responsabilità, visibilità, trasparenza, coerenza ed efficacia. L'esercizio della democrazia a livello europeo si basa sulla responsabilità degli esecutivi davanti alle assemblee elette a suffragio universale, ma anche sul reale coinvolgimento dei cittadini nella concezione e nell'attuazione delle decisioni che li riguardano. L'idea di tale sistema di governo europeo porta a riflettere sulla ricchezza e sulla singolarità del sistema politico dell'Unione, considerando, ad esempio,  l'articolazione delle competenze.  
<P>Il Presidente Prodi ha sottolineato l'importanza che personalmente accorda a tale vasto processo di consultazione e di riflessione. Si tratta di modernizzare la democrazia europea nell'epoca dell'allargamento, della globalizzazione e delle nuove tecnologie di comunicazione, andando maggiormente incontro all'aspirazione dei cittadini ad una vera partecipazione agli affari pubblici. I mass media possono apportare un considerevole contributo a tale processo. 
<P>Il dibattito sul sistema di governo, articolato fra il livello europeo e i livelli nazionali e locali, dovrà quindi inserirsi nella prospettiva dell'approfondimento della democrazia in Europa e di una maggiore legittimità delle istituzioni. Pubblicando il Libro bianco, a cui darà ampia diffusione, la Commissione intende apportare il suo contributo a tale dibattito, che deve interessare tutti i protagonisti e gli operatori della sfera pubblica.
<P>La Commissione ha approvato oggi un programma di lavoro che interessa l'insieme dei suoi servizi. Questi apporteranno il proprio contributo ai diversi "cantieri" di riflessione che alimenteranno in seguito la redazione del Libro bianco.
<P>Tali aree di riflessione sono le seguenti:
<UL><P><LI>ampliare e arricchire il dibattito pubblico sugli interessi europei;
<P><LI>guidare i processi di elaborazione e di attuazione comunitaria;
<P><LI>migliorare l'esercizio delle responsabilità europee attraverso il decentramento;
<P><LI>promuovere la coerenza e la cooperazione in un'Europa integrata;
<P><LI>il contributo dell'Unione ad un sistema di governo di portata globale;
<P><LI>l'integrazione e la dimensione strategica delle politiche dell'Unione su scala continentale.
</UL><P>Durante l'elaborazione del documento saranno presentate alla Commissione delle relazioni intermedie. L'équipe costituita per preparare il Libro bianco sarà incaricata di organizzare un'ampia consultazione informale degli interlocutori della Commissione nel corso di tutte le fasi dell'elaborazione. Essa faciliterà l'interazione fra i gruppi di lavoro interni alla Commissione e i contributi di parti esterne, quali i responsabili regionali e locali, le parti sociali e gli altri attori della società civile, il mondo accademico e i cittadini in generale.
<P>Un sito web sarà accessibile a partire da metà ottobre all'indirizzo seguente: <A HREF="http://ec.europa.eu/governance">http://ec.europa.eu/governance</A>.  
