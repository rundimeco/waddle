					<p align="right"><b>IP/04/920</b></p>
<p align="right">Bruksela, 15 lipca 2004</p>
<h1>
<a name="Heading4"></a><b>Polityka Rozwoju Wsi nowej generacji: 
lepsza, szersza, prostsza</b></h1>
<p><b><i>Komisja przyjęła projekt dotyczący wzmocnienia polityki
UE w dziedzinie rozwoju obszarów wiejskich oraz znaczącego
uproszczenia jej realizacji. Zgodnie z oczekiwaniami obywateli dotyczącymi
większej koncentracji wysiłków na obszarach środowiska oraz
bezpieczeństwa i jakości żywności, Komisja pragnie, aby
polityka UE w dziedzinie rozwoju
wsi<sup><a name="fnB1" href="#fn1">[1]</a></sup> ogrywała większa
rolę w nowej zreformowanej Wspólnej Polityce Rolnej (WPR). Projekt
zakłada zwiększenie wydatków UE do łącznej kwoty 13,7
miliardów EUR rocznie w latach 2007-2013. Wprowadzenie pojedynczego
instrumentu finansowania i programowania znacznie uprości zarządzanie
i kontrolę nad nową polityką. Poprawi się
spójność, przejrzystość i widoczność
działań. Zwiększy się też swoboda Państw
Członkowskich i regionów w doborze sposobów wdrażania
programów.</i></b></p>
<p>Komisarz UE ds. Rolnictwa, Rozwoju Wsi i Rybołówstwa
powiedział: „<i>Jeden fundusz, jeden program, jeden system nadzoru -
oto zasada nowej, bardziej skutecznej, spójnej i widocznej polityki rozwoju
wsi.” </i></p>
<p>Komisarz Sandra Kalniete dodała natomiast: <i>„To bardzo dobra
wiadomość, zwłaszcza dla mieszkańców wsi w nowych
Państwach Członkowskich. Projekt obejmuje działania
odpowiadające na konkretne potrzeby tych obszarów i ich
mieszkańców.”</i></p>
<p><b>Główne elementy nowej polityki rozwoju obszarów
wiejskich:</b></p>
<ul>
<li>Europejski Fundusz Rozwoju Wsi (EARDF) - jeden instrument finansowania i
programowania</li>
<li>Autentyczna strategia UE w dziedzinie rozwoju wsi, lepiej odpowiadająca
priorytetom UE</li>
<li>Wzmocniona kontrola, ocena i sprawozdawczość. System kontroli
finansowej rozliczeń zostaje rozszerzony na wszystkie elementy rozwoju
wsi.</li>
<li>Wzmocnione podejście oddolne. Państwa Członkowskie, regiony i
grupy inicjatyw lokalnych będą miały większą
swobodę w dostosowywaniu programów do potrzeb
lokalnych</li></ul><p><b>Trzy główne cele:</b></p>
<p><b>Obszar 1: Poprawa konkurencyjności rolnictwa i leśnictwa</b></p>
<p>Przykłady:</p>
<ul>
<li>poprawa i rozwój infrastruktury związanej z rozwojem i
przystosowaniem w rolnictwie i leśnictwie,</li>
<li>wsparcie dla rolników uczestniczących w programach jakości
żywności,</li>
<li>pomoc na zagospodarowanie się dla młodych rolników,</li>
<li>wsparcie dla gospodarstw niskoprodukcyjnych w nowych Państwach
Członkowskich w osiąganiu
konkurencyjności.</li></ul><p>Każde Państwo Członkowskie
musi wydać na Obszar 1 co najmniej 15% środków w ramach
przydziału krajowego. Maksymalna stopa współfinansowania ze
strony UE wynosi 50% (75% w regionach konwergencji).</p>
<p><b>Obszar 2: Środowisko i gospodarka gruntami</b></p>
<p>Przykłady:</p>
<ul>
<li>płatności za utrudnienia wynikające z położenia dla
rolników na terenach górskich,</li>
<li>płatności w ramach NATURA 2000,</li>
<li>działania rolno-środowiskowe, </li>
<li>płatności w odniesieniu do dobrostanu
zwierząt.</li></ul><p>Działania rolno-środowiskowe nadal są
obowiązkowe. Beneficjenci muszą przestrzegać
wiążących wymogów krajowych i unijnych w rolnictwie i
leśnictwie. </p>
<p>Każde Państwo Członkowskie musi wydać na Obszar 2 co
najmniej 25% środków w ramach przydziału krajowego. Maksymalna
stopa współfinansowania ze strony UE wynosi 55% (80% w regionach
konwergencji).</p>
<p><b>Obszar 3:  Poprawa poziomu życia i dywersyfikacja</b></p>
<p>Przykłady:</p>
<ul>
<li>dywersyfikacja w kierunku działalności pozarolniczej,</li>
<li>wsparcie na tworzenie mikroprzedsiębiorstw,</li>
<li>promowanie turystyki,</li>
<li>odnowa wsi.</li></ul><p>Każde Państwo Członkowskie musi
wydać na Obszar 3 co najmniej 15% środków w ramach
przydziału krajowego. Maksymalna stopa współfinansowania ze
strony UE wynosi 50% (75% w regionach konwergencji).</p>
<p><b>Nowe podejście w programie LEADER</b></p>
<p>Każdy program musi zawierać element programu LEADER związany z
wdrażaniem strategii rozwoju lokalnego grup inicjatyw lokalnych. Co
najmniej 7% krajowego finansowania programów rezerwuje się dla
programu LEADER. 3% całkowitej kwoty finansowania na cały okres
zatrzymuje się w rezerwie, a następnie w latach 2012/13 dzieli
się między Państwa Członkowskie o najlepszych wynikach.</p>
<hr><p><sup><b><a name="fn1" href="#fnB1">[1]</a></b></sup> Szczegóły -
patrz <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


