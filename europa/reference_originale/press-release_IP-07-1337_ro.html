					<p align="right"><b>IP/07/1337</b></p>
<p align="right">Bruxelles, 14 septembrie 2007</p>
<h1>
<a name="Heading3"></a><b>Prea puţini europeni fac controale
pentru depistarea cancerului colorectal şi de prostată, revelează
Eurobarometru</b></h1>
<h2>
<a name="Heading6"></a><b><i>Chiar dacă cetăţenii europeni par a
fi, în general, conştienţi de importanţa controalelor
preventive, marea majoritate a acestora nu fac teste de depistare a cancerului
colorectal sau de prostată, revelează o anchetă
întreprinsă în întreaga UE.</i></b><b><i> Eurobarometrul
referitor la „Sănătatea în Uniunea Europeană”,
publicat astăzi, care marchează Ziua europeană pentru
sensibilizarea privind riscul de cancer de prostată, indică faptul
că doar 13% din bărbaţii europeni au făcut teste antigene
specifice prostatei şi doar 8% din totalul intervievaţilor  au
făcut testul de depistare a cancerului colorectal.  De asemenea, ancheta
revelează că, în general, europenii sunt conştienţi de
importanţa controalelor preventive întrucât mai mult de şase
europeni din zece fac controale dentare şi aproape patru din zece fac
controale oftalmologice în fiecare an. Conform Eurobarometru, marea
majoritate a cetăţenilor europeni consideră că starea lor de
sănătate este bună.  De fapt, mai puţin de unul din zece
(7%) declară că starea lui de sănătate nu este bună sau
este foarte proastă.  </i></b></h2>
<p>Referindu-se la constatările EB şi, în special, la
referinţele privind controalele pentru depistarea cancerului colorectal
şi de prostată, comisarul european responsabil pentru
sănătate a declarat: „Este necesar să se amelioreze
sensibilizarea privind cancerul colorectal şi de prostată.
Bărbaţii trebuie să consulte medicul curant cu privire la
screeningurile periodice. Datele culese cu ocazia controalelor pentru aceste
două tipuri de cancer sunt alarmante. Astfel, nu este suficient simplul
fapt de a reaminti sau de a încuraja populaţia să facă
teste. Orice campanie sau program destinat acestui scop trebuie să propage
stimulări puternice în acest sens. O comunicare a Comisiei cu privire
la cancer va fi prezentată statelor membre în anul 2009 cu propuneri
privitoare la abordarea acestei situaţii.” </p>
<p>Testele pentru depistarea cancerului colorectal sunt cele mai frecvente
în Germania, unde 19% din persoanele intervievate făcuseră un
test în anul premergător anchetei. Această cifră
depăşeşte de mai mult de două ori media europeană (8%)
şi acest lucru este în mare măsură datorat faptului că
peroanele intervievate au făcut aceste teste din iniţiativă
proprie (10% în Germania, faţă de 3% la nivelul UE). Cifre
ridicate sunt înregistrate şi în Austria, unde 17% din persoanele
intervievate fac acest test în fiecare an. EB constată că în
partea opusă se află Ciprul, unde doar 1% dintre ciprioţi au
făcut testul, în timp ce cifre mici sunt înregistrate, de
asemenea, în Slovenia, România şi Croaţia (toate 2%).</p>
<p>De asemenea, Austria se situează bine în ceea ce priveşte
testele pentru depistarea cancerului de prostată. 12% din
bărbaţii austrieci intervievaţi au declarat că au făcut
acest test în cadrul unui program naţional de screening, o cifră
care este de şase ori mai mare decât rata UE de 2%. În ansamblu,
28% din bărbaţii austrieci fac acest test în fiecare an, în
comparaţie cu 13% la nivel UE. </p>
<p>Cifre importante se înregistrează din nou în rândul
bărbaţilor germani (21%), deşi doar 2% au făcut acest test
în cadrul unui program de screening. Cele mai scăzute cifre sunt
înregistrate în Bulgaria şi România (3%), şi de
asemenea în Estonia (4%). </p>
<p><b>Există şi aspecte pozitive</b></p>
<p>Situaţia este mult mai bună în ceea ce priveşte
controalele generale de sănătate. Mai mult de şase din fiecare
zece (62%) persoane intervievate fac controale dentare în fiecare an
şi aproape patru din zece (35%) controale oftalmologice. </p>
<p>În ceea ce priveşte alte teste mai specifice, se observă
că un procentaj mare de persoane face un o radiografie, o ecografie sau un
alt tip de investigaţie în fiecare an. Numărul acestor tipuri de
teste a crescut cu cinci puncte de procentaj din 2003 (de la 33% la 38%),
impulsionarea pentru această creştere venind din partea medicilor.
Ratele privind testele pentru depistarea cancerului variază de la o
ţară la alta, o proporţie relativ mai mare
înregistrându-se în rândul austriecilor, a căror mare
majoritate face aceste teste în cadrul unui program naţional de
screening. </p>
<p>EB examinează aspectele legate de sănătatea femeilor în
detaliu. În acest sens, există semne încurajatoare privind rata
celor care fac teste. Spre exemplu, 43% din totalul femeilor au făcut o
examinare mamară manuală. Din nou, este de remarcat faptul că
rata testelor a fost mare, în special, în Austria. Totuşi,
inegalităţile privind starea de sănătate sunt evidente,
controalele fiind mai frecvente în rândul femeilor care
beneficiază de educaţie şi care au un loc de muncă.
<br><b>Tensiunea arterială şi colesterolul</b></p>
<p>Testele de tensiune arterială sunt în mod considerabil mai
frecvente în rândul populaţiei mai în vârstă.
Aproape opt din fiecare zece (79%) din persoanele intervievate, cu vârsta
de sau peste 55 de ani, au efectuat un test în anul anterior
colectării datelor pentru acest Eurobarometru. Această cifră este
de peste două ori mai mare decât proporţia de persoane
intervievate, cu vârsta între 15 şi 24 de ani, care a făcut
un test de tensiune arterială. În comparaţie cu
bărbaţii, o proporţie mai mare de femei face un test de tensiune
arterială în fiecare an (62%, faţă de 55%).  </p>
<p>În mod încurajator, aproape şase din fiecare zece europeni
(59%) îşi verifică tensiunea arterială în fiecare an,
ceea ce reprezintă o creştere de nouă puncte de procentaj
faţă de cifrele raportate în 2003. Totuşi, testarea şi
depistarea reprezintă doar o parte din ecuaţie şi odată cu
depistarea tensiunii arteriale, o schimbare a modului de viaţă a
pacientului este esenţială. În acest sens, se observă
că pentru acele persoane pentru care hipertensiunea este un factor în
tratamentul de lungă durată, doar jumătate dintre acestea
declară că şi-au modificat modul de viaţă pentru
a-şi diminua tensiunea arterială. </p>
<p>Aproximativ patru din zece (38%) au declarat că au făcut un test
pentru verificarea nivelului colesterolului. Ca şi pentru verificarea
tensiunii arteriale, această cifră reprezintă o creştere
semnificativă (29%) faţă de ultimul set de rezultate publicate
în 2003.</p>
<p>Ca şi în cazul verificării tensiunii arteriale, se
observă un nivel semnificativ mai mare al testării nivelului
colesterolului în rândul populaţiei mai în vârstă.
De şase ori mai multe persoane cu vârsta de şi peste 55 au
făcut un test pentru verificarea nivelului colesterolului, în
comparaţie cu intervievaţii cu vârste între 15 şi 24 de
ani. </p>
<p><b>Credem că avem o stare bună de sănătate</b></p>
<p>Majoritatea cetăţenilor europeni consideră că au o stare
bună de sănătate.  De fapt, mai puţin de unul din zece (7%)
declară că starea lor de sănătate nu este bună sau este
foarte proastă. Totuşi, această cifră indică
inegalităţi în ceea ce priveşte starea de
sănătate, fiind de două ori mai mare în rândul grupului
cel mai puţin educat (14%) declarând că are o stare de
sănătate proastă. </p>
<p>Aproximativ trei din fiecare zece europeni (29%) suferă de o boală
sau de o problemă de sănătate de lungă durată –
în creştere de la 24% în anul 2005. O creştere a acestei
cifre a fost înregistrată în multe din ţările
mediteraneene. Totuşi, tendinţa nu este în creştere în
toate ţările şi, în special, există un indiciu al
scăderii proporţiei bolnavilor de lungă durată în
ţările nordice (spre exemplu, o scădere de 7% în
Danemarca).<br>Eurobarometrul special „Sănătatea în Uniunea
Europeană” este disponibil la adresa:</p>
<p><a name="_Hlt167594498"></a><a name="_Hlt167594499"></a><a
href="http://ec.europa.eu/health/ph_publication/eurobarometers_en.htm">http://ec.europa.eu/health/ph_publication/eurobarometers_en.htm</a>
<br>Informaţii suplimentare puteţi găsi la: </p>
<p><a
href="http://ec.europa.eu/health-eu/health_problems/cancer/index_en.htm">http://ec.europa.eu/health-eu/health_problems/cancer/index_en.htm</a>
</p>

