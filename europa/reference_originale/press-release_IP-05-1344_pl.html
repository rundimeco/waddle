					<p align="right"><b>IP/05/1344</b></p>
<p align="right">Bruksela, 25 października 2005 r.</p>
<h1>
<a name="Heading4"></a><b>Bułgaria i Rumunia zbliżają
się do osiągnięcia celu akcesyjnego</b></h1>
<p><b><i>W dniu dzisiejszym Komisja przyjęła Całościowe
Sprawozdanie Kontrolne za 2005 r. w sprawie przygotowań Bułgarii i
Rumunii do przystąpienia do Unii Europejskiej. W sprawozdaniu wykazano,
że obydwa państwa poczyniły w swoich przygotowaniach odpowiedni
postęp. Powinny być w stanie spełnić wymagania
wiążące się z członkostwem w UE, w przewidzianym dniu
przystąpienia, tj. 1 stycznia 2007 r., pod warunkiem, że
skoncentrują wszystkie swoje wysiłki na przeprowadzeniu reform.
Komisja w dalszym ciągu będzie monitorować ich przygotowania.
Przeprowadzi również ponowną ocenę sytuacji na
przełomie kwietnia i maja 2006 r., kiedy to będzie mogła w razie
potrzeby zalecić przesunięcie akcesji do 2008 r., jeżeli
okaże się, że jedno lub obydwa państwa w sposób
oczywisty nie są na to przygotowane. </i></b></p>
<p>W dniu 25 kwietnia 2005 r. Bułgaria i Rumunia podpisały Traktat o
Przystąpieniu w związku z przystąpieniem do UE w dniu 1 stycznia
2007 r. Jednakże nie zakończono jeszcze w pełni przygotowań
obydwu państw do przystąpienia do UE, dlatego też Komisja
nieustannie monitoruje sytuację w obydwu państwach. Przyjęte w
dniu dzisiejszym sprawozdania zawierają najnowsze ustalenia. </p>
<p>Przedstawiając sprawozdanie Komisarz Rehn powiedział:
„Pragnę wyrazić uznanie dla Bułgarii i Rumunii za znaczny
postęp, który kraje te osiągnęły do tej pory w
przygotowaniach do akcesji. Jednakże przystąpienie tych państw
nie jest jeszcze przesądzone. Kwestie zaprezentowane w naszych
sprawozdaniach należy potraktować bardzo poważnie i
wykorzystać jako bodźce zachęcające do przyśpieszenia
reform, jeżeli Bułgaria i Rumunia chcą być gotowe do
przystąpienia w dniu 1 stycznia 2007 r.”. </p>
<p>Komisja potwierdza, że Bułgaria i Rumunia spełniają
polityczne kryteria członkostwa. Niemniej jednak, niezbędne są
dalsze wysiłki, w szczególności mające na celu wzmocnienie
praworządności poprzez poprawę administracji publicznej i systemu
sprawiedliwości oraz poprzez skuteczne zwalczanie korupcji. </p>
<p>Bułgaria i Rumunia spełniają wymóg bycia krajami o
funkcjonującej gospodarce rynkowej. Utrzymanie przez Bułgarię
bieżącego tempa reform oraz stanowcze wdrażanie programu reform
strukturalnych przez Rumunię powinny umożliwić tym krajom
stawienie czoła presji konkurencyjnej i siłom rynkowym w ramach
UE.</p>
<p>Obydwa państwa w dalszym ciągu czynią postęp w
przyjmowaniu i wdrażaniu wspólnotowego prawodawstwa. Zarówno w
Rumunii, jak i w Bułgarii transponowanie prawodawstwa UE w
większości dziedzin jest na zaawansowanym poziomie. Jednakże,
Komisja określiła również pewną liczbę dziedzin, w
których niezbędne jest zwiększenie wysiłków. </p>
<p>Władze w obydwu krajach powinny stanowczo prowadzić swoje
przygotowania celem zapewnienia, że ich obywatele w pełni
skorzystają z członkostwa. W przygotowaniach obydwu krajów
uwidacznia się pewna liczba luk dających powód do poważnego
zaniepokojenia. </p>
<p>Jeżeli Bułgaria i Rumunia nie podejmą natychmiastowych
działań, najprawdopodobniej nie będą w stanie
spełnić swoich zobowiązań w tych konkretnych dziedzinach do
dnia 1 stycznia 2007 r.</p>
<p>W kwietniu i w maju przyszłego roku Komisja dokona ponownej oceny
sytuacji. Wtedy to, w razie potrzeby, może zalecić odłożenie
przystąpienia Bułgarii i Rumunii do dnia 1 stycznia 2008 r.,
jeżeli zaistnieje poważne ryzyko, że którekolwiek z tych
państw będzie w jaskrawy sposób nieprzygotowane, aby
spełnić wymagania członkostwa do stycznia 2007 r. w wielu
ważnych dziedzinach. </p>
<p>Szczegółowe informacje: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
and <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

