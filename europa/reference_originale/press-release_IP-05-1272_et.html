					<p align="right"><b>IP/05/1272</b></p>
<p align="right">Brüssel, 13.oktoober 2005</p>
<h1>
<a name="Heading4"></a><b>Euroopa Komisjon käivitab demokraatia,
dialoogi ja debati PLAANI D</b></h1>
<p><b><i>Täna käivitas Euroopa Komisjon plaani D (demokraatia,
dialoog, debatt), millega pannakse alus järgnevate kuude jooksul toimuvale
põhjalikule debatile Euroopa tuleviku üle.  Olukorras, kus Prantsusmaa
ja Holland Euroopa põhiseaduse vastu hääletasid, palusid
valitsusjuhid järelemõtlemisaega, et korraldada igas liikmesriigis
laiapõhjaline debatt.  Riikides toimuvate debattide juhatamise
ülesanne jääb valitsuste kanda, kuid protsessi edendamisel on
võtmerolli siiski komisjonil.  Komisjoni demokraatia, dialoogi ja debati
plaaniga D kehtestatakse raamistik, kuid Euroopa tuleviku üle arutlevad 25
riigi valitsused.  Selge eesmärk on saavutada uus poliitiline konsensus
õigete tegevuspõhimõtete osas, et Euroopa oleks valmis 21.
sajandi väljakutseteks.  </i></b></p>
<p>Plaani käivitades ütles Euroopa Komisjoni asepresident ning
institutsiooniliste suhete ja kommunikatsioonistrateegia volinik Margot
Wallström: &#8222;<i>Plaan D tähendab debatti, dialoogi ja kuulamist.
See on vahend poliitiliste ideede rakendamiseks muutuste tegemisse. Tajudes
üleilmastumises peituvat väljakutset, küsivad inimesed murelikke
küsimusi tööga kindlustatuse ja pensionide, rände ja
elatustaseme kohta.  Euroopa peab uuenema ja lahendama kerkinud probleemid. 
Plaaniga D püütakse liitu süstida enam demokraatiat, et
julgustada avalikku debatti ja saavutada uus konsensus Euroopa Liidu
tulevikusuundade osas.  Ellu peavad selle protsessi aga viima liikmesriigid.  Ma
palun täna riikide valitsustel sellest võimalusest kinni haarata, et
anda tõuge debattide alustamiseks ja olla muutuste algatajaks Euroopas." 
</i></p>
<p><b>Plaani D tuum: </b></p>
<p><b>Debati julgustamine</b></p>
<p>Kõik liikmesriigid on võtnud endale kohustuse korraldada
laiaulatuslikke debatte Euroopa tuleviku üle.  Need debatid riigi tasandil
on plaani D keskmeks – komisjonil on selge roll liikmesriike pigem aidata
kui asendada.  Plaaniga D püütakse siiski pakkuda 25 riigi debattideks
ühtset raamistikku, esitades riikide valitsustele võimalikud
näidisstruktuurid (nt Euroopa foorum Iirimaal) ja soovitades teatavaid
ühiseid protsesse ja võtmeteemasid.</p>
<p><b>Tagasiside</b></p>
<p>Komisjon kujundab tagasiside andmise protsessi. Esimene tagasiside riikide
debattide kohta tuleks anda 2006. aasta aprillis. Euroopa konverents Euroopa
tuleviku üle korraldatakse 9. mail 2006, kus tehakse kokkuvõtted
debattide põhijäreldustest. Komisjon koostab kokkuvõtliku aruande
riikide debattide kohta 2006. aasta juunis Austria eesistumisel toimuvaks
Euroopa Ülemkoguks. Kogu protsess peaks andma tulemuseks konkreetse
tegevuskava Euroopa tuleviku kujundamiseks. </p>
<p><b>Võtmealgatused dialoogi tõhustamiseks</b></p>
<p>Komisjon teeb ettepaneku 13 erialgatuse võtmiseks Euroopa tasandil, et
julgustada laiemat avalikku debatti, edendada kodanike osalemist ja luua
tõeline dialoog Euroopa Liidu tegevuspõhimõtete üle. 
Komisjon soovib teha tihedat koostööd Euroopa Parlamendi ja teiste ELi
institutsioonidega. Need meetmed hõlmavad volinike tihedaid
külaskäike liikmesriikidesse, Euroopa kodanike projektide toetamist,
uue kodanikeplatvormi loomist, mis annaks soovitusi tegevuspõhimõtete
kujundamisel, nõukogu tegevuse suuremat avatust, volinike tihedamat seotust
riikide parlamentidega, Euroopa hea tahte saadikute võrgu loomist Euroopa
debati taseme tõstmiseks ja uuenenud toetust hääletusosaluse
tõstmiseks mõeldud projektidele. Need algatused kestavad Barroso
komisjoni ajal ja ulatuvad ka edasi.</p>

