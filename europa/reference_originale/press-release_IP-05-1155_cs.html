					<p align="right"><b>IP/05/1155</b><br>V Bruselu dne 19 září
2005</p>
<h1>
<a name="Heading4"></a><b>LIFE –</b><b> příroda 2005:
Komise poskytne 69 milionů eur na 54 projektů na ochranu
přírody ve 20 zemích</b></h1>
<p><b><i>Evropská komise schválila finanční prostředky
na 54 projektů na ochranu přírody, ve 20 členských
státech nebo přistupujících zemích, v rámci
programu LIFE – příroda. Projekty obnoví
chráněné přírodní oblasti a jejich rostliny a
živočichy, zavedou struktury udržitelné správy a
posílí povědomí veřejnosti a spolupráci se
zúčastněnými stranami. Rovněž
přispějí k vytváření celoevropské
sítě chráněných lokalit Natura 2000. Projekty se
uskuteční v Belgii, Dánsku, Finsku, Francii, Německu,
Irsku, Itálii, Litvě, Lotyšsku, Lucembursku, Maďarsku,
Nizozemsku, Polsku, Rakousku, Řecku, na Slovensku, ve Španělsku,
Švédsku, Spojeném království a Rumunsku. Celkové
náklady představují 125,7 milionů eur, z nichž 69
milionů uhradí Evropská unie. </i></b></p>
<p>Komisař pro životní prostředí Stavros Dimas
prohlásil: „Rád vidím, že se z evropských
prostředků financují místní, regionální i
vnitrostátní snahy o ochranu přírodních druhů a
stanovišť. Navštívil jsem lokality programu LIFE –
příroda osobně a viděl jsem, jak velmi je
dynamická spolupráce důležitá“. </p>
<p>Letos obdržela Komise od partnerů z různých subjektů
ochrany přírody, vládních orgánů,
nevládních organizací, rybářských a loveckých
sdružení apod. 183 návrhů na financování
prostřednictvím programu LIFE – příroda. Komise
z uvedených projektů vybrala 54, z nichž na 9 budou
spolupracovat nejméně dvě země. </p>
<p>Většina projektů si klade za cíl ochranu a obnovení
lokalit sítě Natura 2000 nebo sítí lokalit a to
prostřednictvím návrhů a provádění
plánů správy nebo akčních plánů,
zlepšováním vodních toků, obnovou lokalit,
položením základů pro dlouhodobou správu lokality a
odstraňováním invazivních druhů. Kromě toho je
několik projektů zaměřeno na odchov a
vypuštění ohrožených druhů do volné
přírody nebo na omezování vedlejších
úlovků při rybolovu.</p>
<p><b>2 500 spolufinancovaných projektů od roku 1992</b></p>
<p>Natura 2000 je síť zvláštních oblastí ochrany
po celé Evropské unii. Byla zřízena v rámci
směrnice o stanovištích
EU<sup><b><a name="fnB1" href="#fn1">[1]</a></b></sup> a zahrnuje
rovněž lokality definované ve směrnici o
ptácích<sup><b><a name="fnB2" href="#fn2">[2]</a></b></sup>. Celkem
zahrnuje 18 000 lokalit a pokrývá zhruba 17,5 % území
patnácti původních členských států (EU 15)
– plochu velkou téměř jako Francie – a nyní
se rozšiřuje o nové členské státy.</p>
<p>LIFE je finanční nástroj Evropské unie, který
podporuje projekty týkající se životního
prostředí a ochrany přírody po celé EU i v
některých kandidátských, přistupujících
a sousedících zemích. Jeho cílem je přispět k
rozvoji a provádění environmentální politiky EU
prostřednictvím financování specifických akcí. Od
roku 1992 spolufinancoval nástroj LIFE 2 500 projektů a na ochranu
životního prostředí přispěl 1 500 miliony eur.</p>
<p>LIFE – příroda přispívá konkrétně k
provádění směrnic o ptácích a
stanovištích, zejména v rámci evropské sítě
Natura 2000. Dvě další části tohoto programu, LIFE
– životní prostředí a LIFE – třetí
země, se zaměřují na demonstrace inovativních
environmentálních technik a na budování
environmentálních kapacit v zemích sousedících se
Středozemním a Baltickým mořem. Informace o projektech
schválených v rámci LIFE – životní
prostředí a LIFE – třetí země jsou
k dispozici v tiskových zprávách <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=fr">IP/05/1156</a>
a <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a></p>
<p>Současný program LIFE („LIFE III”) skončí na
konci roku 2006. Komise navrhla nový program s názvem „LIFE
+”, který by měl probíhat v letech 2007 – 2013,
s rozpočtem 2 190 milionů eur. Jeho konečné
schválení a rozpočet je nyní v jednání Rady
ministrů a Evropského parlamentu. </p>
<p><b>Další informace</b><br>V příloze najdete shrnutí
projektů financovaných v rámci programu LIFE –
příroda. Další informace o jednotlivých projektech jsou
k dispozici na adrese:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><br>Další
informace o síti Natura 2000 lze najít na adrese:</p>
<p><a
href="http://ec.europa.eu/environment/nature/home.htm">http://ec.europa.eu/environment/nature/home.htm</a></p>
<p align="right"><b>PŘÍLOHA</b></p>
<p><b>Přehled projektů LIFE - příroda pro rok 2005 podle
zemí</b></p>
<p><b>Rakousko – 2 projekty</b><br>Ve třech oblastech na sever a
východ od Vídně se nachází drop velký (<i>Otis
tarda</i>). Zásluhou dlouholetého úsilí o jejich ochranu a
správu čítají kombinované populace asi 140
ptáků. Část ročního přírůstku
dosaženého díky ochraně stanovišť a hnízd
však zahyne, protože někteří ptáci v letu
narazí do elektrického vedení – v roce 2003 v takových
kolizích zahynulo 20 % dospělé populace. První projekt
řeší problém tak, že 43 km elektrického
vedení povede pod zemí a dalších 125 km označí
dobře viditelnými výstražnými
zařízeními. </p>
<p>Ve Štýrsku, v národním parku Gesäuse, se v
rámci druhého projektu provádí řada činností
na obnovu, včetně odstraňování jezu a betonových
břehů podél řeky Enns a jejích
přítoků a opětovné výsadby rostlin ke
spásání na opuštěných horských
pastvinách. </p>
<p><b>Belgie – 6 projektů</b></p>
<p>Cílem společného projektu nizozemské a belgické
ochranářské nevládní organizace je obnovit
poničená stanoviště podél řeky Dommel
(belgická provincie Limburg a nizozemská provincie Severní
Brabantsko) a spojit rozdělené lokality získáním
a obnovením přibližně 80 hektarů půdy. </p>
<p>Druhý projekt se vztahuje na tři vojenské výcvikové
oblasti ve Valonsku (Marche-en-Famenne, Elsenborn, Camp Lagland) a spojí
vojenské využití a ochranu přírody, protože
vyčistí 380 hektarů suchých vřesovišť a
zvedne hladinu vody v močálech a rašeliništích.
</p>
<p>Dva projekty obnoví rašeliniště a vlhká
vřesoviště osázená smrky na Plateau de Tailles ve
středních Ardenách a kolem Gedinne (Croix Scaille) v
západních Ardenách. </p>
<p>V nížinách kolem řeky Grote Nete a mezi Geelem a Molem
(severní Belgie) se nacházejí rozmanitá
stanoviště. Jsou však roztříštěná a
působí na ně vlivy intenzivních forem
využívání okolní půdy. Pátý
belgický projekt LIFE - příroda pomůže získat a
obnovit 70 hektarů půdy za účelem vytvoření
větších, souvislejších ploch. </p>
<p>Šestý projekt přesahuje hranice státu a spojuje
správu národních parků v hraniční oblasti
mezi Belgií, Lucemburskem a Německem (Porýní – Falc).
Vytvoří program sledování vyder a provede soupis
fyzických překážek podél vodních toků, kudy
se vydry přemisťují (např. rušné
křižovatky, kanály apod.). Takové překážky by
tento projekt měl upravit a obnovit břehy toků. </p>
<p><b>Dánsko – 3 projekty</b></p>
<p>První projekt usiluje o obnovu vrchovišť ve více než
deseti lokalitách po celém Dánsku, zejména v Jutsku.
Zablokuje odtoky a zastaví tak odtok vody z rašelinišť. </p>
<p>Druhý projekt se zaměřuje na vzácný druh motýla
druhu <i>Euphydryas aurinia, </i>kterému hrozí v Dánsku
vyhynutí, protože luční porosty, na kterých má
své přírodní stanoviště, jsou buďto
neobdělávané a přerostlé, nebo jsou naopak
zemědělsky využívané nadměrně.</p>
<p>Třetí projekt je z finančního hlediska
největší ze všech projektů v rámci LIFE –
příroda za uvedený rok. Z celkových 15 milionů eur
přispěje LIFE 8 miliony. Projekt se zaměřuje na rybu z
čeledi lososovitých (<i>Coregonus oxyrhynchus)</i>, která je na
pokraji vyhynutí. Poslední perspektivně životaschopná
populace na světě se nachází v řekách
jihozápadního Jutska, odkud migruje do trdlišť do
Waddenského moře. Její mořské stanoviště je
bezpečné, ale změny v morfologii řek a
poloprofesionální rybolov sítěmi v této oblasti vedl k
úbytku této populace. </p>
<p><b>Finsko – 2 projekty</b></p>
<p>Na 1200 hektarech vojenské výcvikové oblasti ve Vattaja, v
zálivu Bothnia (Ostrobothnia), se rozkládá
nejvýznamnější finská dunová oblast. První
projekt začlení požadavky sítě Natura 2000 do
výcvikových činností prostřednictvím obnovy
poničených dun a opětovného osetí přerostlých
luk a pastvin. Rekreační využití této oblasti budě
řešeno organizací návštěvníků a
zákazem vstupu do nejcitlivějších částí. </p>
<p>Velmi ohrožena je i husa malá (<i>Anser erythropus</i>). Druhý
projekt řídí WWF Finsko spolu s devíti partnery v Norsku,
Estonsku, Maďarsku a Řecku. Projekt pomůže identifikovat
nejvýznamnější oblasti rozmnožování v
Laponsku, zajistí je a bude také sledovat migrující husy,
aby bylo možné určit všechna dosud neznámá
místa potravy/zastávek na tahových cestách, a
rovněž obnoví místa zastávek v Estonsku
a bezpečné oblasti potravy v Maďarsku. </p>
<p><b>Francie – 4 projekty</b></p>
<p>Tři ze čtyř projektů se týkají ochrany
vzácných ptáků. Všechny tři projekty
řídí nevládní organizace, jako např. LPO a
Bretagne Vivante. Cílem je stabilizovat nebo zvýšit
současné populace a zlepšit status druhů. Budou
rovněž zavedena opatření na správu populace.</p>
<p>Projekt se týká 13 druhů na východě oblasti
Corbières (region Languedoc – Roussillon).</p>
<p>Druhý projekt se zaměřuje na rybáka rajského
(<i>Sterna dougallii</i>) v Bretani. </p>
<p>Třetí projekt je nadnárodní, založený na
francouzsko-španělské mezinárodní spolupráci mezi
nevládními organizacemi, a má za cíl posílit a zachovat
populaci poštolky jižní v oblastech Aude (Francie) a Extremadura
(Španělsko). </p>
<p>Čtvrtý projekt, rovněž řízený
nevládní organizací, se zabývá ochranou
vřesovišť, rašelinišť a netopýrů v
Montselgues v regionu Rhône – Alpes. </p>
<p><b>Německo – 7 projektů</b></p>
<p>V desetikilometrové oblasti podél řeky Lippe
poblíž města Hamm (Severní Porýní –
Vestfálsko) budou obnoveny přirozené záplavy, které
budou mít vliv na 600 hektarů. </p>
<p>Druhý projekt se zaměřuje na rašeliniště a
vlhké travinné porosty poblíž Rosenheimu (Bavorsko). Na
ploše 1100 hektarů bude obnoveno 450 hektarů vrchovišť
a to pomocí přehrazení odtokových kanálů a
vymýcením přerostlých stromů a křovin. </p>
<p>Na jihu Schwarzwaldu se uskuteční třetí projekt
zaměřený na různé druhy stanovišť (louky typu
<i>Nardus</i>, horské sečné louky, vřesoviště,
lesy a vrchoviště) na 2000 hektarech Hontzenwaldu. </p>
<p>Čtvrtý projekt se zabývá typem stanoviště,
který je v Evropě velmi vzácný: kontinentálními
slanisky, jež se vyskytují poblíž slaných pramenů.
Projekt se týká pěti dílčích
kontinentálních slanisek po celém Braniborsku. </p>
<p>Projekt v kopcích u Eifelu východně od Koblenze
(Porýní – Falc) se zaměřuje na smilkové
travinné porosty (rod <i>Nardus</i>) a vřesoviště. Bude
rozvíjena a propagována ekoturistika. </p>
<p>Šestý projekt se zaměřuje na bývalou vojenskou
výcvikovou oblast poblíž Cuxhavenu, kde se nacházejí
pobřežní duny místy porostlé duby a travnatými
stanovišti. Projekt umožní do oblasti zavést různé
velké býložravce (dobytek (plemeno Heck), bizony, poníky),
kteří budou spásat 350 hektarů lesnatých pastvin. </p>
<p>Poslední projekt je nadnárodní a zabývá se
pobřežními loukami ve 34 lokalitách kolem Baltského
moře – zejména v Dánsku, ale rovněž ve
Švédsku, Šlesvicku – Holštýnsku (Německo) a
Estonsku – včetně ostrova Saltholm poblíž Kodaně,
který po generace spravují sdružení občanů tohoto
města. </p>
<p><b>Řecko – 1 projekt</b></p>
<p>Projekt je zaměřen na střet rybolovu a snah o ochranu
největší populace tuleně středomořského
(<i>Monachus monachus</i>) v Evropské unii, v řeckých
vodách, kterému hrozí vyhynutí. Vede ho nevládní
organizace nazvaná MOM ve spolupráci s místními
rybáři. </p>
<p><b>Maďarsko – 2 projekty</b></p>
<p>Jeden z projektů se týká šesti lokalit o celkové
rozloze 720 hektarů, jež se nacházejí podél
dunajského koridoru a na jihozápadě země a pokrývá
je většinou travnatý porost. Účelem projektu je
vytvořit vhodné agroenvironmentální režimy pro
různé typy stanovišť s travnatým porostem.</p>
<p>Druhý projekt je organizován ve spolupráci s Rumunskem a
zaměřuje se na poštolku rudonohou (<i>Falco vespertinus</i>).
Projekt se vztahuje na 90 % populace v Evropě mimo Ruska, což
zahrnuje Maďarsko východně od Dunaje a oblast Satu Mare
v Rumunsku. </p>
<p><b>Irsko – 1 projekt</b></p>
<p>V Irské republice se nacházejí významné
příklady řady evropských prioritních typů
lesních stanovišť. Irská rada pro lesní
hospodářství navrhuje v průběhu čtyř let
obnovit kvalitu lesního porostu v devíti lokalitách o rozloze 560
hektarů. Projekt se zaměří na zvyšování
povědomí veřejnosti a vzdělávání. </p>
<p><b>Itálie – 4 projekty</b></p>
<p>Dva projekty se uskuteční v regionu Puglie v jižní
Itálii. První se týká řeky Fortore, která
protéká třemi regiony od Apeninského pohoří po
Jaderské moře. Navrhne plán správy území pro
lokalitu významnou pro Společenství (SCI, v rámci
sítě Natura 2000). Tuto část provede orgán
odpovědný za povodí řeky – je to poprvé, co v
Itálii takový orgán připravuje plán povodí podle
programu Natura 2000: Projekt rovněž podporuje místní
zemědělce, kteří více využívají postupy
ekologického hospodářství. Druhý projekt se
zaměřuje na ochranu pobřežních stanovišť
v lokalitě sítě Natura 2000 zvané Torre Guaceto.
Lokalita obsahuje chráněnou mořskou oblast, kterou ohrožuje
zejména intenzivní zemědělské hospodaření.
</p>
<p>Rovněž v jižní Itálii, ale tentokrát v
provincii Matera, působí projekt, který se zabývá
ochranou ohrožených dravých ptáků. Ve městech
Matera a Montescaglioso budou obnovena hnízdiště
umístěná na střechách starých domů a jejich
počet bude zvýšen. Kromě jiných opatření bude
projekt usilovat o přijetí nových stavebních
předpisů, které by měly zabránit
poškozování hnízd a vytvořit lepší
podmínky pro poštolky. </p>
<p>Poslední projekt se uskuteční v Toskánsku a
zabezpečí a rozšíří ochranný status
pobřežních ekosystémů v regionálním parku
Migliarino- San Rossore- Massaciuccoli, který je ohrožen
pronikajícími exotickými rostlinami a erozí způsobenou
nadměrnou turistickou návštěvností.
Návštěvníci budou soustředěni do několika
turistických tras. </p>
<p><b>Lotyšsko – 1 projekt</b></p>
<p>Na tomto projektu se podílí rovněž Litva a Estonsko.
Snaží se položit základy mořských
chráněných oblastí v rámci sítě Natura 2000.
Za účelem získání odborných poznatků o
chráněných mořských oblastech se účastní
i Rusko. Projekt se týká třinácti lokalit ve
východní části Pobaltí mezi Kaliningradem a
Finským zálivem. Na projektu spolupracuje 19 partnerů –
vládní orgány, nevládní organizace a výzkumné
ústavy. Plavidla poskytne lotyšské ministerstvo obrany.</p>
<p><b>Litva – 2 projekty</b></p>
<p>V čele projektu, na němž se spolupodílí Polsko a
Braniborsko (Německo), stojí litevská nevládní
organizace. Projekt usiluje o ochranu želvy bahenní (<i>Emys
orbicularis)</i> a obojživelníků čeledi <i>Bombina
bombina</i> (kuňka obecná) a <i>Triturus cristatus </i>(čolek
velký). Projekt se vztahuje na jihovýchodní Lotyšsko,
Bělověžský národní park, Mazursko, region
Poznaň – Odra a Uckermark, což je nejsevernější
pásmo, kde se želva vyskytuje. </p>
<p>Oblast Curonian Spit a laguna, která ji obklopuje, patří k
nejzvláštnějším typům krajin v Pobaltí. Jsou
turisticky velmi oblíbené, což ovšem působí
problémy, jako je např. eroze dunových stanovišť.
Druhý projekt, partnerský projekt národního parku Curonia,
univerzity ve Vilniusu a nevládní ochranářské
organizace, se prostřednictvím stezek a plotů zaměřuje
na regulaci přílivu návštěvníků.
Uskuteční se i výzkum vlivu rybolovu na vodní ptactvo, budou
vypracována odpovídající doporučení a bude
obnoveno 1600 hektarů poničených dun a travního porostu.
</p>
<p><b>Lucembursko – 1 projekt</b></p>
<p>V řece Our na severovýchodě Lucemburska se stále
nachází významná populace ohrožených perlorodek;
míra rozmnožování je však velmi nízká a
jednotlivé exempláře jsou většinou staré.
Společný projekt ochranářské nevládní
organizace a ministerstva životního prostředí
vytvoří záchytné chovné centrum založené na
používání českých technik. </p>
<p><b>Nizozemsko – 1 projekt</b></p>
<p>Projekt se týká dunových travinných porostů,
proláklin v dunách a dunových vřesovišť na
ostrovech Terschelling, Texel a Vlieland ve Waddenském moři, v
pěti lokalitách u pobřeží (Severní Holandsko,
Jižní Holandsko, Zeeland). Tato stanoviště upadají z
důvodů přerůstání vegetace, eutrofizaci a
vysychání. Dunová pobřeží jsou hlavní
přímořskou turistickou destinací, proto bude projekt
klást důraz na komunikaci a rozšiřování
informací a rovněž na obnovu 1100 hektarů dun a
opětovné zavedení pastvin na dalších 1550
hektarech.</p>
<p><b>Polsko – 1 projekt</b><br>Společný projekt s Německem
se zaměřuje na ochranu ohroženého rákosníka
ostřicového (<i>Acrocephalus paludicola)</i>, který z důvodu
ztráty stanoviště a zhoršení životních
podmínek zmizel z většiny původních oblastí
výskytu v severním Německu a Polsku. Příjemce grantu,
polská nevládní organizace (Polská společnost na
ochranu ptáků – OTOP) bude spolupracovat s různými
nevládními organizacemi a národními parky, aby vyhynutí
populace zabránila a pomohla zvýšit povědomí
veřejnosti, obnovit a rozšířit poškozená
stanoviště a zavést dlouhodobé správní
mechanismy.</p>
<p><b>Rumunsko – 5 projektů</b></p>
<p>Čtyři z pěti rumunských projektů se
zabývají volně žijícími živočichy a
planě rostoucími rostlinami. </p>
<p>Jeden se věnuje malému zbytku populace zmije poddruhu <i>Vipera
ursini rakosiensis</i> v Transylvánii. Tento plaz téměř
vyhynul; jediná další populace na světě, také
malá a ohrožená, je v Maďarsku. </p>
<p>Druhý projekt se zabývá velkými šelmami, jako je vlk
(<i>Canis lupus</i>), medvěd (<i>Ursus arctos</i>) a rys (<i>Lynx lynx</i>)
v kraji Vrancea. </p>
<p>Ptačími druhy se zabývají dva projekty, jeden
zaměřený na populace vodních ptáků v
nížinách podél dolního toku řeky Prut a druhý
zaměřený na populace pelikána kadeřavého
(<i>Pelecanus crispus</i>) v dunajské deltě; jedná se o
prioritní druhy v rámci financování z nástroje LIFE.
</p>
<p>Pátý projekt se zaměřuje na stanoviště po
celém území Rumunska. Cílem je ochrana lesů,
alpínských a subalpínských stanovišť.
Podpoří ekoturistické projekty v místních
komunitách a naučí místní obyvatele fungovat jako
průvodce přírodou. Rovněž pomůže zformulovat
návrhy na podporu soukromých vlastníků půdy,
kteří chtějí spravovat lesy v souladu s cíli programu
Natura 2000, a postoupí je příslušných
orgánům.</p>
<p><b>Slovensko – 2 projekty</b></p>
<p>Jeden projekt se zaměřuje na malou populaci dropa velkého
(<i>Otis tarda</i>), která se nachází ve dvou lokalitách
mezi Bratislavou a maďarskými hranicemi. </p>
<p>Druhý projekt se týká mokřadů v Zahorí na
západě země. Značný počet lokalit leží
ve vojenské výcvikové oblasti. V rámci projektu budou
provedeny obnovovací práce, jako je přehrazení a
naplnění odtokových kanálů,
vyčištění přerostlých luk a zlepšení
hydrologických podmínek močálů. </p>
<p><b>Španělsko – 4 projekty</b></p>
<p>Atlantské acidofilní bukové lesy (<i>Fagus sylvatica</i>) na
severu Španělska a galicijsko-portugalské dubové lesy
(<i>Quercus robur</i> a <i>Quercus pyrenaica</i>) v lokalitě
významné pro Společenství Aiako Harria (Guipuzcoa, Baskicko)
jsou předmětem projektu, na kterém spolupracují
čtyři místní orgány – orgán pro správu
vod, nadace pro lesy, nadace pro biologickou rozmanitost a regionální
orgán pro ochranu přírody. Společně uskuteční
plán udržitelného lesního hospodářství. </p>
<p>Další projekt se týká čtyř
obojživelníků chráněných směrnicí o
stanovištích. Projekt se vztahuje na oblasti jejich výskytu v
regionu Valencie. </p>
<p>V severním Španělsku je v rámci třetího
projektu navržen plán povodí s cílem zlepšit populaci
norka evropského (<i>Mustela lutreola</i>) v oblasti povodí řeky
Ebro, jež se nachází v regionu Navarra.</p>
<p>Čtvrtý projekt je zaměřen na ochranu
středomořských periodických tůní na
baleárském ostrově Minorca. Hlavním cílem je
rozšířit znalosti o dynamice a vývoji tohoto citlivého
stanoviště a navrhnout technické a právní nástroje
potřebné pro dlouhodobou ochranu. </p>
<p><b>Švédsko – 2 projekty</b></p>
<p>V oblasti Östergötland se uskuteční projekt na
obnovení lesních pastvin, na kterých se nacházejí
staré duby z velké většiny ohrožené broukem druhu
<i>Osmoderma eremite.</i></p>
<p>Druhý projekt se týká řeky Moälven v severním
Švédsku. Cílem projektu je obnovit trdliště lososů
a instalovat rybí přechody, aby lososi mohli řekou opět
migrovat. Tyto akce prospějí rovněž perlorodkám. </p>
<p><b>Spojené království – 3 projekty</b></p>
<p>Prvním projektem je program obnovy řeky Avon v jižní
Anglii. Cílem je obnovit stanoviště vodního toku a
podmínky pro druhy, které tam žijí, v šesti
ukázkových lokalitách podél řeky. </p>
<p>Druhý projekt má zásadní význam pro ochranu
evropské populace kachnice bělohrdlé (<i>Oxyura
leucocephala</i>), kterou ohrožuje kachnice kaštanová.
Pětiletý program vyhubí kachnici kaštanovou ve Spojeném
království a poskytne instrukce, jak tento druh vyhubit na
ostatních místech v Evropě. </p>
<p>Třetí projekt reaguje na ohrožení plemenné
drůbeže na ostrovech po nezáměrném zavlečení
dravců. S pomocí místního obyvatelstva,
přepravních lodních společností a
návštěvníků budou na ostrově Canna v
západním Skotsku vyhubeni potkani a bude zaveden
účinný monitorovací systém, který zajistí,
že se potkani už na ostrov nedostanou. </p>
<hr><p><sup><b><a name="fn1" href="#fnB1">[1]</a></b></sup> Směrnice 92/43/EHS
o ochraně přírodních stanovišť, volně
žijících živočichů a planě rostoucích
rostlin.</p>
<p> </p>
<p><sup><b><a name="fn2" href="#fnB2">[2]</a></b></sup> Směrnice Rady
79/409/EHS o ochraně volně žijících
ptáků.</p>


