					<p align="right"><b>IP/05/1307</b></p>
<p align="right">Brussell, id-19 ta’ Ottubru 2005</p>
<h1>
<a name="Heading4"></a><b>Il-Forum f’Malta dwar it-Turiżmu
Ewropew:</b><b> It-tisħiħ ta’ settur li jdawwar biljuni ta'
euro</b></h1>
<p><b><i>L-industrija turistika hija waħda mill-attivitajiet ekonomiċi
dinjin ewlenin, industrija li ddawwar biljuni ta' euro b'700 miljun
vjaġġatur internazzjonali fis-sena madwar id-dinja, u b’aktar
minn nofshom iżuru l-Ewropa. Sa l-2020 il-vjaġġaturi
internazzjonali se jiżdiedu b’aktar mid-doppju għal 1.6 biljun.
Il-Kummissjoni Ewropea torganizza l-Forum dwar it-Turiżmu Ewropew kull sena
sabiex jiġu skambjati l-fehmiet dwar kif se tibqa' kompetittiva din
il-fergħa importanti ta' l-industrija. Ir-raba’ edizzjoni tal-Forum,
li se tittella’ f’Malta mid-19 sal-21 ta' Ottubru 2005, se
tenfażizza, fost affarijiet oħra, ir-regolazzjoni aħjar u
l-iżvilupp sostenibbli. </i></b></p>
<p>Fi kliem il-Viċi President Günter Verheugen, li huwa inkarigat
mill-politika dwar l-intrapriża u l-industrija: <i>“L-indusrija
turistika Ewropea huwa settur li qed jikber u jissaħħaħ.
L-għan ewlieni tal-politika tagħna huwa li ntejbu
l-kompetittività ta' l-industrija turistika Ewropea u noħolqu aktar
impjiegi permezz ta' tkabbir sostenibbli f'dan is-settur. “</i></p>
<p>Anki fl-aktar definizzjoni dejqa tagħha (il-lukandi, ir-ristoranit,
il-kafeteriji u l-ħwienet tax-xorb, kif ukoll l-aġenziji ta'
l-ivvjaġġar u l-operaturi turistiċi), l-industrija turistika
timpjega madwar 7 miljun ruħ f'madwar 2 miljun intrapriża (kważi
100% SMEs) u tiġġenera madwar 5% tal-GDP ta' l-UE. Fit-tifsira
usa’ ta' l-industrija tas-settur turistiku (li tinkludi setturi relatati
bħat-trasport u friegħi ekonomiċi li jiddependu mit-turiżmu)
sehem it-turiżmu fil-GDP ta’ l-UE jitla’ għal aktar minn
11% jiġifieri ’l fuq minn 20 miljun ħaddiem. Madankollu,
destinazzjonijiet oħra, speċjalment l-<b>Ażja</b>, qed
jiżviluppaw malajr, u qed jagħmlu pressjonijiet kompetittivi fuq sehem
is-suq ta’ l-Ewropa u qed ifiġġu kwistjonijiet oħra
bħall-kwalità, is-sostenibbiltà u l-immodernizzar. </p>
<p>Il-Forum dwar it-Turiżmu Ewropew se jittella’ f’Dar
il-Mediterran għall-Konferenzi fil-Belt Valletta. It-temi li se jiġu
diskussi huma: </p>
<ul>
<li>Il-kompetittività konnessa mal-ħiliet u l-ICT,</li>
<li>Ir-regolazzjoni aħjar b’enfażi fuq il-proposta ta' direttiva
dwar is-servizzi,</li>
<li>L-iżvilupp sostenibbli fil-qasam tat-turiżmu.</li></ul><p>Il-Forum
se jitnieda mill-Viċi President Günter Verheugen, il-Kummissarju
inkarigat mit-Turiżmu, permezz ta’ diskors prinċipali dwar
‘Il-Politika dwar it-Turiżmu Modern ta’ l-UE' il-ġdida.
Billi l-Forum qed jittella' bi sħab mill-Presidenza tar-Renju Unit u Malta,
nhar l-20 ta’ Ottubru se ssir laqgħa informali tal-Ministri
għat-Turiżmu Ewropej.</p>
<p>L-istruttura u l-kontenut tal-Forum huma msejsa fuq proposti u ħidma
ta’ tħejjija li jippermettu lill-industrija li tqanqal u tiddiskuti
l-oqsma li l-aktar joħolqu tħassib. Il-Forum jiġbor flimkien
esponenti ta’ livell għoli mill-industrija, is-soċjetà
ċivili u l-awtoritajiet Ewropej, nazzjonali u reġjonali responsabbli
mit-turiżmu. Il-Kummissjoni nediet l-ewwel Forum fl-2002
b’kollaborazzjoni mill-qrib mal-partijiet interessati l-oħrajn.</p>
<p>Il-Forum dwar it-Turiżmu Ewropew huwa post u mument adatt sabiex
wieħed jixtarr is-sitwazzjoni attwali tat-turiżmu Ewropew u sabiex
iressaq flimkien il-protagonisti ewlenin u l-partijiet interessati kollha
ta’ dan is-settur vitali. Se jiġu ttrattati wkoll il-kwistjonijiet
kollha involuti sabiex il-ġejjieni tas-settur ikun wieħed
b'saħħtu u kompetittiv.<br>Għal aktar tagħrif dwar il-Forum
dwar it-Turiżmu Ewropew 2005:</p>
<p><a href="http://www.etfmalta.com/">http://www.etfmalta.com/</a></p>

