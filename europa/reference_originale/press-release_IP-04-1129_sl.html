					<p align="right"><b>IP/04/1129</b></p>
<p align="right">Bruselj, 22. septembra 2004</p>
<h1>
<a name="Heading4"></a><b>Komisija predlaga spremembo direktive o
delovnem času</b></h1>
<p><b><i>Komisija je danes, po izčrpnem posvetovanju po vsej Evropi,
sprejela predlog za posodobitev ključnih vidikov direktive o delovnem
času. Gre za uravnotežen paket med seboj povezanih ukrepov, ki ohranja
glavni cilj – zdravje in varnost delavcev – ob upoštevanju
potreb sodobnega evropskega gospodarstva. Individualno odstopanje od največ
48-urnega delovnega tedna bi bilo še naprej mogoče, vendar bi zanj
veljali strožji pogoji za preprečitev zlorab. Državam
članicam bi se omogočilo podaljšanje referenčnega obdobja za
izračun največ 48-urnega delovnega tedna s štirih mesecev na eno
leto. Čas dežurstva, ki se ne dela, se ne bi štel v delovni
čas, dovoljena pa naj bi bila dodelitev nadomestnega počitka v 72
urah. </i></b></p>
<p>Stavros Dimas, komisar za zaposlovanje in socialne zadeve, je dejal: Ta
predlog bo začel odpravljati pomanjkljivosti v sedanjem sistemu, ki so se
pokazale v času njegove uporabe. Gre za uravnotežen paket ukrepov, ki
varujejo zdravje in varnost delavcev, hkrati pa uvajajo večjo prožnost
in ohranjajo konkurenčnost.</p>
<p>Predlog določa, da lahko države članice sprejmejo ukrepe na
nacionalni ravni za uporabo individualnega odstopanja od meje največ 48 ur.
Pogoji, ki jih je treba spoštovati v primeru dogovora med delodajalcem in
posameznikom, so v predlogu izrecno navedeni. Delodajalec na primer ne bo mogel
pridobiti tega soglasja ob podpisu pogodbe o zaposlitvi in delojemalec bo lahko
kadarkoli umaknil svoje soglasje. Individualno odstopanje se bo lahko izvedlo s
kolektivno pogodbo ali z dogovori med socialnimi partnerji znotraj delovnega
sektorja ali delovnega mesta. Posameznik se lahko o odstopanju neposredno
dogovori s svojim delodajalcem, takrat ko v skladu z zakonodajo ali prakso
države ni mogoče uporabiti kolektivnih pogajanj za sklepanje dogovorov
o delovnem času. To še zlasti velja v primerih, kjer ni v veljavi
nobena kolektivna pogodba in kjer na ravni podjetij ni predstavnikov osebja, ki
je pooblaščeno za sklepanje takšnega dogovora. Hkrati bodo
države članice lahko podaljšale standardno referenčno
obdobje za izračun povprečnega 48-urnega delovnega tedna s štirih
mesecev na največ eno leto, če se bodo posvetovale s socialnimi
partnerji. To bo podjetjem omogočilo večjo prožnost in
boljšo prilagodljivost zahtevam poslovanja.</p>
<p>Z današnjim predlogom se uvaja nova kategorija časa dežurstva,
in sicer „neaktivni“ del časa dežurstva. To je čas,
ko delavec, ki je sicer na voljo na svojem delovnem mestu, ne opravlja svojih
nalog. To se ne bo štelo za delovni čas, razen če je v zakonodaji
države ali kolektivni pogodbi določeno drugače.</p>
<p>Predlog tudi določa, da nadomestnega počitka ni treba dodeliti
takoj, ampak v 72 urah. </p>
<p>Predlog pripravlja Komisija po dvostopenjskem posvetovalnem postopku, kot to
zahteva Pogodba, kar je privedlo do tega, da so predstavniki delodajalcev in
delavcev na evropski ravni navedli, da se o tem vprašanju ne morejo
pogajati. Predlog bo sedaj posredovan Svetu in Parlamentu za pridobitev
soglasja. </p>
<p>Celotno besedilo današnjega predloga je na voljo na:</p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Glej tudi </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

