					<p align="right"><b>IP/05/1208</b></p>
<p align="right">Brüsszel, 2005. szeptember 30.</p>
<h1>
<a name="Heading4"></a><b>Versenypolitika: </b><b>az új
gépjármű-forgalmazási szabályok jobb
versenylehetőségeket biztosítanak a kereskedőknek az EU
egész területén </b></h1>
<p><b><i>A gyártók és a kereskedők közti
szerződések úgynevezett „helykorlátozási
záradéka” 2005. október 1-jétől már nem
kapja meg az EK-Szerződés 81. cikkében szereplő
versenykorlátozó kereskedelmi magatartás tilalma alóli
automatikus csoportmentességet az Európai Bizottság
gépjármű-forgalmazásra vonatkozó, 2002/1400
csoportmentességi rendelete értelmében. Az ilyen
záradékok arra szolgáltak, hogy megakadályozzák a
kereskedőket abban, hogy a gyártók által meghatározott
földrajzi területeken kívül, így más
EU-tagállamok területén is kereskedéseket
létesítsenek. Mindazonáltal számos gyártó és
kereskedő már eltávolította
szerződéséből az ilyen záradékokat.  A
változás tágabb teret enged a kereskedők közti
versenynek, ezáltal megkönnyíti az árversenyt, valamint
ösztönzi a forgalmazási gyakorlat
megújítását. A helykorlátozási záradékra
vonatkozó változás az utolsó lépés a
Bizottság által kezdeményezett, a
gépjármű-forgalmazásra vonatkozó versenyjogi
szabályok reformjának, amelynek korábbi része 2002.
október elseje óta hatályos (lásd az <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>
sz. közleményt). A helykorlátozási záradékra
vonatkozó csoportmentesség megszüntetéséig adott
három év átmenet célja az volt, hogy a gyártók
és a kereskedők felkészülhessenek a
változásokra.</i></b></p>
<p>Neelie Kroes, versenypolitikai biztos a következőket nyilatkozta:
„Erre az intézkedésre azért kerül sor, hogy
tovább erősödjön a verseny a
gépjármű-forgalmazás terén. Nagyon
örülök annak, hogy a gépjárműgyártók
közül már sokan kiiktatták az említett
helykorlátozási záradékokat a kereskedőkkel
kötött forgalmazási szerződésekből.” </p>
<p>Az új szabályok a személygépkocsikra és a
könnyű haszongépjárművekre vonatkoznak. Amint
eltűnnek a helykorlátozási záradékok a
gyártókkal kötött szerződésekből, a
kereskedők hazai területükön kívül is
működhetnek, akár a határokat is átlépve. Ez azt
jelenti, hogy a kereskedők bárhol létrehozhatnak telephelyeket,
ahol üzleti lehetőséget látnak, például olyan
területeken, ahol márkájuk képviselete gyenge, vagy olyan
országokban, ahol magasabbak az árak. Ez a változás
egyébként az olyan forgalmazói újításoknak is
előkészíti a terepet, mint amilyenek a több márkát
is képviselő kereskedések. Ennek köszönhetően a
fogyasztók a kereskedők szélesebb köréből
választhatnak.</p>
<p>A rendelet lehetővé teszi a gyártóknak, hogy
meghatározott minőségi szabványokat írjanak elő a
kereskedőknek, miáltal jó minőségű
márkakereskedői hálózatot tudnak biztosítani a
fogyasztóknak. </p>
<p>Azáltal, hogy a telephelyek is kötelesek megfelelni az adott
területen a márkakereskedőkre vonatkozó valamennyi
minőségi követelménynek, valamint annak
köszönhetően, hogy ezt a telephely megnyitása előtt
ellenőrzik, a gyártók elvileg el tudják kerülni annak
veszélyét, hogy a már létező
márkakereskedések befektetési és promóciós
erőfeszítéseinek gyümölcsét mások
tisztességtelen módon kihasználják. A rendelet kifejezetten
elismeri a szelektív forgalmazói rendszerek
hatékonyságát, amelyek célja ösztönözni a
márkakereskedőknek a területükön képviselt
márka promóciójára irányuló befektetéseit.
</p>
<p>Nem valószínű, hogy a telephelyek megnövelnék a
gyártók ügyleti és logisztikai költségeit, hiszen
a márkakereskedővel kötött, érvényes
szerződés továbbra is meghatározza, hova kell a
gyártónak a márkakereskedő által rendelt
gépjárműveket leszállítania. Ez azt jelenti, hogy
amikor a márkakereskedő telephelyet nyit egy másik
tagállamban, nem lesz szükség arra, hogy a helyi importőrrel
további szerződést kössön, bár a gyártó
természetesen átadhat a helyi importőrnek olyan feladatokat, mint
például a minőségi követelmények
betartásának ellenőrzése. A beszerzési feltételek
és értékesítési célok ugyanazok maradnak, mint
amelyek a márkakereskedő székhelyére vonatkoznak.</p>
<p>Annak érdekében, hogy a csoportmentességi rendelet
nyújtotta jogbiztonságot teljes mértékben
kiaknázzák, a gyártók és a márkakereskedők
kötelesek a helykorlátozási záradékokat
legkésőbb 2005. szeptember 30-ig eltávolítani
szerződéseikből.  Úgy tűnik, az ipar is ezt a
megoldást támogatja.</p>
<p>Azok a gyártók és márkakereskedők, akik 2005.
szeptember 30. után is fenntartják a helykorlátozási
záradékokat, bizottsági, vagy a saját nemzeti versenyjogi
hivatal által lefolytatandó vizsgálatnak teszik ki magukat,
illetve bírósági eljárást kockáztatnak az
EK-Szerződés 81. cikkében szereplő,
versenykorlátozó kereskedelmi magatartásra vonatkozó
szabályok értelmében. A rendelet a helykorlátozási
záradékokat nem úgy kezeli, mint a kifejezetten az
„alapvető korlátozások” csoportjába tartozó
gyakorlatot, azonban a cégek felelőssége, hogy minden egyes
esetben bebizonyítsák, az adott helykorlátozási
záradék megfelel-e az EK-Szerződés 81. cikkének 3.
bekezdésében szereplő mentességhez szükséges
valamennyi feltételnek, főként pedig kimutassák, hogy a
helykorlátozási záradék alkalmazásából
származó versenykorlátozó hatásnál jóval
jelentősebb előnyök származnak.</p>

