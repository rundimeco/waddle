					<p align="right"><b>IP/05/1451</b></p>
<p align="right">Brüssel, 22.november 2005</p>
<h1>
<a name="Heading4"></a><b>Keeleline mitmekesisus ELis: Euroopa
Komisjon kutsub üles astuma samme keelte edendamiseks ja avab uue
veebiportaali</b></h1>
<p><b><i>Deviisi all „Mida enam keeli oskad, seda
täisväärtuslikum oled inimesena" kinnitab Euroopa Komisjon oma
pühendumust keelelisele mitmekesisusele, võttes täna esmakordselt
vastu selleteemalise teatise. Kõnealune dokument uurib komisjoni selle
valdkonna poliitika erinevaid tahke ja visandab uue keelelise mitmekesisuse
raamstrateegia koos ettepanekutega konkreetsete meetmete kohta. Need
hõlmavad kolme eri valdkonda, kus keeled on Euroopa Liidu elanikele nende
igapäevaelus olulised: ühiskond, majandus ja komisjoni enda suhted ELi
kodanikega. Komisjon kutsub liikmesriike üles andma oma osa keelte
õpetamise, õppimise ja kasutamise edendamisel. Selle sündmuse
tähistamiseks on ELi institutsioonidevahelisel veebilehel EUROPA avatud uus
keelte veebiportaal, millele pääseb ligi kõigis 20 ametlikus
keeles.</i></b></p>
<p>Tsiteerides hariduse, koolituse, kultuuri ja keelelise mitmekesisuse
volinikku Ján Figel’i: <i>„Keeled teevad meist inimesed ja
keeleline mitmekesisus on Euroopa identiteedi üks alustalasid. Täpselt
aasta tagasi nimetati mind esimeseks Euroopa Komisjoni volinikuks, kelle
üks konkreetseid vastutusalasid on keeleline mitmekesisus. Täna vastu
võetud teatis on järjekordne selge signaal komisjoni
pühendumusest keelte ja keelelise mitmekesisuse edendamisele Euroopa
Liidus.“ </i></p>
<p>Eurobaromeetri hiljutise
küsitluse<sup><b><a name="fnB1" href="#fn1">[1]</a></b></sup> kohaselt
<b>väidavad pooled ELi kodanikud, et on suutelised vestlema </b>peale oma
emakeele veel <b>mõnes teises keeles</b>. Täna vastu võetud
teatis näeb keelteoskuses ihaldusväärset oskust kõigi ELi
kodanike jaoks ning tutvustab erinevaid komisjoni algatatud meetmeid keeleoskuse
ja keelelise mitmekesisuse edendamiseks ja edasiarendamiseks. Näiteks
programmide „Socrates“ ja „Leonardo da Vinci“ kaudu
suunab komisjon <b>igal aastal 30 miljonit eurot sellistesse meetmetesse nagu
koolitus, üliõpilaste ja õpetajate vahetused ja klasside vahetuse
rahastamine. </b></p>
<p>Teatises rõhutatakse <b>keeleoskuse tähtsust töötajate
liikuvusele ja ELi majanduse konkurentsivõimele</b>. Komisjon avaldab
järgmisel aastal uuringu mõju kohta, mida Euroopa majandusele avaldab
keelteoskuse puudumine. Selles lisatakse, et veelgi rohkem on vaja ära
teha, et tugevdada mitme miljoni euroni ulatuva keelevaldkonnaga tegeleva
majandussektori rolli, mis on Euroopa Liidus jätkuvalt kasvamas. </p>
<p>Selleks, et suuta paremini <b>tagada kodanikele juurdepääsu nende
emakeelsele teabele Euroopa Liidu kohta,</b> eelkõige õigusaktide,
menetluste ja poliitikasuundade kohta, kavatseb komisjon:</p>
<ul>
<li>teha oma <b>arvukad veebisaidid mitmekeelsemaks,</b> moodustades
sisevõrgustiku, mis tagab, et tema talituste keelekasutus oleks
ühtlane; ning</li>
<li>töötada välja aktiivse mitmekeelse teabevahetuspoliitika, mis
täiendaks komisjoni laiemat algatust teabevahetuse parandamiseks Euroopa
kodanike ja konkreetsete kodanikerühmade, nt ajakirjanike, keelevaldkonna
ettevõtete, koolide ja ülikoolidega.</li></ul><p>Komisjon
<b>investeerib rohkem keelealastesse teadusuuringutesse,</b> mille eesmärk
on leida võimalusi ületada keelebarjääre uute info- ja
sidetehnoloogiate kaudu, aga samuti sotsiaal- ja humanitaarteaduste valdkonna
teadusuuringutesse. </p>
<p>Liikmesriikides teeb komisjon ettepaneku võtta vastu <b>riiklikud
tegevuskavad keelelise mitmekesisuse edendamiseks</b>, keeleõpetajate
väljaõppe parandamiseks, varajase keeleõppe jaoks piisavate
vahendite eraldamiseks ja koolis rohkemate õppeainete õpetamiseks
võõrkeeles. Komisjon tuletab meelde, et 2002. aastal Euroopa
Ülemkogu Barcelona istungjärgul kutsusid riigipead ja valitsusjuhid
üles <b>õpetama juba varajasest noorusest vähemalt kaht
võõrkeelt</b>. Samuti palub ta liikmesriikidel vaadata üle
ülikoolide õppeprogrammid, tagamaks, et need annaksid keelevaldkonna
üliõpilastele õiged oskused.</p>
<p>Komisjon teeb ettepaneku moodustada sõltumatutest ekspertidest koosnev
<b>kõrgetasemeline keelelise mitmekesisuse rühm</b>, mis aitaks
komisjonil analüüsida liikmesriikide edusamme ja anda uusi ideid,
toetust ja nõu tulevastes algatustes.</p>
<p>Lähitulevikus toimub <b>ministrite konverents keelelise mitmekesisuse
teemadel</b>, mis võimaldab liikmesriikidel tutvustada tehtud edusamme ja
kavandada tulevast tööd.</p>
<p>Täna avas Euroopa Komisjon ka <b>keelte
veebiportaali</b><sup><a name="fnB2" href="#fn2">[2]</a></sup>. See portaal
võimaldab üldsusele, meediale ja õppuritele hõlpsat
juurdepääsu Euroopa Liidu keeltealasele teabele. Käsitletavad
teemavaldkonnad ulatuvad Euroopa Liidu keeleõppe ja keelelise mitmekesisuse
edendamise poliitikast ning keeleoskuse ülevaatest tänapäeva
Euroopa Liidus ELi enda ametlike keelte kasutuseeskirjadeni ja ülevaateni
kutseliste keelespetsialistide võimalustest leida tööd liidu
institutsioonides. Sisu on korrastatud loogiliselt ja kasutajasõbralikult
ning, mis kõige tähtsam, nii navigeerimisviidad kui ka kogu esitatav
tekst portaalis endas on kõigis 20 ametlikus keeles, mis annab
tõendust Euroopa Liidu kindlast püüdest suhelda oma kodanikega
nende emakeeles. <br>Lisateavet saab veebilehelt:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Vt <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


