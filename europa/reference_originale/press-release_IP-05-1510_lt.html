					<p align="right"><b>IP/05/1510</b></p>
<p align="right">Briuselis, 2005 m. gruodžio 1 d.</p>
<h1>
<a name="Heading4"></a><b>„.eu“: gruodžio 7 d.
pradeda veikti naujas Europos interneto adresas</b></h1>
<p><b><i>Šiandien Komisija paskelbė, kad „.eu“
aukščiausio lygio domeną, leidžiantį įmonėms,
viešosioms įstaigoms ir piliečiams pasirinkti visos Europos
interneto adresą savo tinklalapiams ir elektroninio pašto adresams,
bus galima pradėti naudoti 2005 m. gruodžio 7 d. „.eu“
domeno povardis suteikia galimybę vartotojams parodyti, kad jie veikia
visoje Europoje, savo ambicijas ar priklausomybę Europai. Jis papildo, bet
nepakeičia šalių kodų, pavyzdžiui, Prancūzijos
„.fr“, Lenkijos „.pl“ arba Jungtinės
Karalystės „.uk“. Per keturių mėnesių
vadinamąjį saulėtekio laikotarpį ankstesnių teisių
turėtojai, įskaitant įmones, galės kreiptis dėl
domenų vardų registravimo tuo atveju, jei jie įsikūrę
Europos Sąjungoje. Nuo 2006 m. balandžio 7 d. registras priims
prašymus iš visuomenės. Sukurdama „.eu“ povardį,
Komisija įgyvendina savo pažadą, duotą 2000 m. Europos
Vadovų Taryboje, Europos informacinę visuomenę įtvirtinti
žiniatinklyje vadovaujantis patikimomis ES taisyklėmis.</i></b></p>
<p>„Tikiuosi, kad Europos aukščiausio lygio domenas
„.eu“ taps beveik tiek pat svarbus kaip ir „.com“
– pasakė Viviane Reding, Komisijos narė, atsakinga už
informacinę visuomenę ir žiniasklaidą.
„Įmonėms „.eu“ padės plėsti rinkas kartu
apsaugodamas jas pagal ES teisę nuo kibernetinės erdvės
piratų. Piliečiams „.eu“ adresas gali padėti
populiarinti asmeninį, mokyklos, universiteto ar klubo tinklalapį
visoje Europos Sąjungoje. Todėl naujas Europos aukščiausio
lygio domenas suteikia išskirtinę galimybę šiuolaikinei
tarptautinei elektroninei rinkodarai.“ </p>
<p>Domeno vardas naudojamas kompiuteriui ar tinklui internete nustatyti.
Pavyzdžiui, tai gali būti <i>europa.eu</i>. ir elektroninio pašto
adreso dalis, einanti po simbolio @. Aukščiausio lygio domenai (angl.
<i>Top Level</i> <i>Domains (TLDs)</i> sudaro tarptautinės interneto
domenų vardų sistemos pagrindą. Tai domeno povardžiai, kurie
yra skirstomi į dvi pagrindines kategorijas: </p>
<ul>
<li>bendrieji ALD (angl <i>gTLDs</i>), nesusiję su jokia valstybe,
pavyzdžiui, „.com“, „.org“, „.net“ ir
„.int“ ir</li>
<li>valstybių kodų ALD (angl. <i>ccTLDs</i>), pavydžiui,
„.uk“, „.fr“, „.de“ ir
pan.</li></ul><p>„.eu“ aukščiausio lygio domeną
tvarko ir valdo privatus pelno nesiekiantis registras
EURid<sup><b><a name="fnB1" href="#fn1">[1]</a></b></sup>, kurį pasirinko
Komisija, paskelbusi atvirą konkursą. Pasinaudodamas plačiu
akredituotų registratorių tinklu, EURid registruos prašymus
domeno vardui gauti. Užregistruoti domeno vardą galima tik kreipiantis
į vieną iš šių akredituotų registratorių.
Registratorių ir kalbų, kuriomis siūloma registracija,
sąrašą galima rasti šiame tinklalapyje: <a
href="http://list.eurid.eu/registrars/">http://list.eurid.eu/registrars/</a>
</p>
<p>Iš pradžių dėl „.eu“ vardų registravimo
galės kreiptis tik prekių ženklų turėtojai ir
viešosios įstaigos (nuo 2005 m. gruodžio 7 d. iki 2006 m. vasario
6 d.). Vėliau ta galimybe galės pasinaudoti kitų
„ankstesnių“ teisių turėtojai, pavyzdžiui,
užregistruotą pavadinimą turinčios bendrovės ar
identifikacijos numerį turinčios įmonės (nuo 2006 m. vasario
7 d. iki balandžio 6 d.). Pagaliau nuo 2006 m. balandžio 7 d. bet kas,
įsikūręs Europos Sąjungoje, galės kreiptis dėl
„.eu“ domeno vardo registravimo.</p>
<p>Per pradinį 4 mėnesių laikotarpį ir vėliau gautiems
prašymams bus taikomas prašymo padavimo eiliškumo principas.
Todėl, jei ankstesnę teisę į tą patį vardą
turi du besikreipiantys subjektai, registras užregistruos anksčiau
gautą prašymą. Tas pats principas bus taikomas nuo 2006 m.
balandžio 7 d., kai registras taps prieinamas visiems.</p>
<p>Papildoma informacija</p>
<p>Pradinis EURid puslapis: <a
href="http://www.eurid.eu/en">http://www.eurid.eu/en</a></p>
<p><a name="_Hlt120360895"></a><a name="_Hlt120360788"></a>Sprendimai dėl
„.eu“, kuriuos priima Interneto korporacija paskirtiems vardams ir
skaičiams (angl. <i>Internet Corporation For Assigned Names and Numbers,
ICANN</i>): </p>
<p><a
href="http://www.icann.org/announcements/announcement-23mar05.htm">http://www.icann.org/announcements/announcement-23mar05.htm</a>
</p>
<p>Europos Komisijos informaciniai biuleteniai apie „.eu“: </p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2331">http://ec.europa.eu/information_society/newsroom/cf/itemlongdetail.cfm?item_id=2331</a></p>
<p><a
href="/rapid/pressReleasesAction.do?reference=MEMO/05/457&format=HTML&aged=0&language=EN&guiLanguage=en">MEMO/05/457</a></p>
<hr><p><sup><b><a name="fn1" href="#fnB1">[1]</a></b></sup> 	EURid yra darbinis 3
registrų, sudarančių pelno nesiekiantį konsorciumą,
pavadinimas. Konsorciumą sudaro: DNS-BE (Belgija), IIT CNR (Italija) ir NIC
SE (Švedija).</p>


