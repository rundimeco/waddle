					<p align="right"><b>IP/05/1391</b></p>
<p align="right">Bruselj, 9. novembra 2005</p>
<h1>
<a name="Heading4"></a><b>Komisija priporoča, da se Nekdanji
jugoslovanski republiki Makedoniji odobri status kandidatke</b></h1>
<p><b><i>Evropska komisija je danes podala svoje
mnenje</i><sup><a name="fnB1" href="#fn1">[1]</a></sup><i> o prošnji
Nekdanje jugoslovanske republike Makedonije za članstvo v Evropski uniji.
Komisija priporoča, naj Svet Nekdanji jugoslovanski republiki Makedoniji
odobri status kandidatke. Komisija meni, da bi se morala pogajanja za pristop
Nekdanje jugoslovanske republike Makedonije k Evropski uniji začeti takoj,
ko bo ta dosegla zadostno raven skladnosti z merili za članstvo.
</i></b></p>
<p>Nekdanja jugoslovanska republika Makedonija je za članstvo v Evropski
uniji zaprosila 22. marca 2004.  Komisija je danes podala svoje mnenje o tej
prošnji.  </p>
<p>Komisar za širitev Olli Rehn je ob predstavitvi mnenja izjavil:
„Samo nekaj let po veliki varnostni krizi je Nekdanja jugoslovanska
republika Makedonija danes stabilna demokratična in delujoča
večnarodna država. To je izjemen dosežek. Država je vidno
napredovala tudi na poti k evropskemu združevanju. Komisija ta napredek
pozdravlja in Svetu priporoča, naj tej državi odobri status
kandidatke.“</p>
<p>Status kandidatke je politično priznanje tesnejšega odnosa med
Evropsko unijo in državo na poti k članstvu. Komisija meni, da bi se
morala pogajanja za pristop Nekdanje jugoslovanske republike Makedonije k
Evropski uniji začeti takoj, ko bo ta dosegla zadostno raven skladnosti z
merili za članstvo.</p>
<p>Nekdanja jugoslovanska republika Makedonija je na dobri poti, da izpolni
politična merila za članstvo v Evropski uniji. Je delujoča
demokratična država s stabilnimi institucijami, kar običajno
zagotavlja spoštovanje temeljnih pravic. Pomemben dosežek je bilo
izvajanje Ohridskega okvirnega sporazuma, podpisanega avgusta 2001 z namenom
obvladati zelo resno politično in varnostno krizo, v kateri se je
znašla država. Vse vpletene strani so sklenile trdno zavezo in
pokazale močna prizadevanja. Sporazum je sprožil proces za oblikovanje
povezane večnarodne družbe in za zagotovitev stabilnosti države,
s čimer je ustvaril ugodne pogoje za združevanje z Evropsko unijo.
</p>
<p>Vendar pa si mora država še dodatno prizadevati za utrditev pravne
države, izvajanje reform v sodstvu in policiji, okrepitev
učinkovitosti boja proti korupciji in izboljšanje volilnega
postopka.</p>
<p>Nekdanja jugoslovanska republika Makedonija je sprejela pomembne ukrepe na
poti k oblikovanju delujočega tržnega gospodarstva. Vendar pa je treba
narediti še veliko, da bi bila država sposobna vzdržati pritisk
konkurence in se soočiti s tržnimi silami znotraj Unije. Da bi dosegli
višjo gospodarsko rast in zagotovili konkurenčnost, je treba
izboljšati poslovne razmere, država pa mora postati
privlačnejša za domače in tuje vlagatelje.</p>
<p>Nekdanja jugoslovanska republika Makedonija si je vidno prizadevala za
prilagoditev svoje zakonodaje predpisom Evropske unije, zlasti na področju
notranjega trga in trgovine. Vendar pa se država sooča z velikimi
izzivi pri izvajanju in uveljavljanju zakonodaje. Na splošno so
zmožnosti uprave in sodstva na mnogih področjih še vedno
šibke.</p>
<p>Komisija bo pozorno spremljala razvoj na vseh področjih v Nekdanji
jugoslovanski republiki Makedoniji. Svetu bo do konca leta 2006 predložila
poročilo o doseženem napredku države.</p>
<hr><p><sup><b><a name="fn1" href="#fnB1">[1]</a></b></sup> Mnenje je analiza
zmožnosti države, da izpolni merila, ki jih je določil Evropski
svet v Kopenhagnu leta 1993, in pogoje iz stabilizacijsko-pridružitvenega
procesa za zahodni Balkan.</p>


