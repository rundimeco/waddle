					<p align="right"><b>IP/05/1371</b></p>
<p align="right">Brussels, 4 November 2005</p>
<h1>
<a name="Heading4"></a><b>Zistenia správy: nové
členské štáty musia urýchliť prípravy na
úspešný prechod na euro</b></h1>
<p><b><i>Menej než rok pred možným prijatím rozhodnutia
o prijatí niektorých z nových členských
štátov do eurozóny praktické prípravy na zavedenie
spoločnej meny sú na dobrej ceste v Estónsku, Litve,
Slovinsku a na Slovensku. Avšak najmä krajiny, ktoré sa
usilujú o prechod na euro v roku 2007, musia zrýchliť
krok. Taktiež je potrebné reagovať na obavy spotrebiteľov,
že niektoré sektory využijú príležitosť na
zvýšenie cien nezákonným spôsobom. Toto sú
hlavné zistenia druhej správy Komisie o praktických
prípravách na prijatie eura v nových členských
štátoch.  Pokiaľ ide o budúce závery, či
niektorý z nových členských štátov
spĺňa maastrichtské konvergenčné kritériá,
ktoré oprávňujú na prijatie eura, táto správa
nevynáša súdy vopred. Toto bude predmetom osobitnej správy
na budúci rok.   </i></b></p>
<p>„Primeraná a včasná príprava
a informácie sú základom na to, aby verejnosť prijala
prechod na euro s plnou dôverou. Vlády a politikov na
všetkých stranách vyzývam, aby vysvetlili výhody eura
a opatrenia, ktoré sú potrebné na to, aby svoje ekonomiky
pripravili na jeho prijatie,“ uviedol Joaquin Almunia, komisár pre
hospodárske a menové záležitosti.</p>
<p>Druhá správa o praktických prípravách na
budúce rozšírenie eurozóny, ktorú dnes Komisia prijala,
uvádza, že štyri z desiatich krajín, ktoré do
EÚ vstúpili v máji 2004, prijali komplexné plány
prípravy na prechod na euro. Medzi tieto krajiny patrí Estónsko,
Litva, Slovinsko a Slovensko. Tieto plány sa týkajú
najmä výmeny „peňažnej hotovosti“,
napríklad či má dôjsť k zavedeniu euro bankoviek
a mincí v ten istý deň ako k prijatiu eura (tzv.
scenár veľkého
tresku<sup><b><a name="fnB1" href="#fn1">[1]</a></b></sup>), obdobie
dvojitého obehu (počas ktorého sú euro a stará
mena zákonnými platidlami), ochrana spotrebiteľov (dvojité
uvádzanie cien a množstiev, sledovanie cien, ...), výber
grafických návrhov národných strán euro mincí
a včasná dodávka nevyhnutného množstva euro
bankoviek a mincí atď. </p>
<p>Posúdenie stavu praktických príprav sa odlišuje od
hodnotenia plnenia „maastrichtských“ konvergenčných
kritérií<sup><b><a name="fnB2" href="#fn2">[2]</a></b></sup>
stanovených Zmluvou o EÚ jednotlivými krajinami. Hodnotenie
bude súčasťou konvergenčnej správy, ktorú Komisia
uverejní v roku 2006.    </p>
<p>Estónsko, Litva a Slovinsko sa usilujú o prijatie eura
1. januára 2007 a Cyprus, Lotyšsko a Malta to majú
v pláne o rok neskôr, 1. januára 2008.
Cieľovým dátumom Slovenska je 1. január 2009,
zatiaľ čo Česká republika a Maďarsko
o prijatí uvažujú v roku 2010. Poľsko si
zatiaľ cieľový dátum neurčilo.</p>
<p>Napriek tomu, že niektoré krajiny napredujú
rýchlejšie ako ostatné, záverom správy je, že je
potrebné praktické prípravy urýchliť. Týka sa to
najmä Estónska a Litvy.  Prípravy na Cypre,
v Lotyšsku a na Malte sú taktiež iba
v prípravnej fáze.</p>
<p><b>Potreba lepšej informovanosti občanov</b></p>
<p>Zatiaľ čo prípravy sa môžu opierať
o skúsenosti 11 krajín EÚ, ktoré ako prvé zaviedli
euro v roku 1999<sup><b><a name="fnB3" href="#fn3">[3]</a></b></sup> (v
roku 2002 bankovky a mince), nemožno podceňovať zoznam
úloh, ktoré je potrebné splniť
a dôležitosť prípravy všetkých
zúčastnených strán, najmä občanov.</p>
<p>Veľká väčšina si uvedomuje výhody eura,
napríklad pokiaľ ide o odstránenie zmenárenských
poplatkov (74 %), schopnosť porovnania cien v rámci
eurozóny (70 %) alebo pri cestovaní (92 %).
Podľa prieskumu Eurobarometra uskutočneného
v septembri, sa však tri štvrtiny opýtaných tiež
obáva výskytu nezákonných cien počas prechodu na euro.
</p>
<p>Je to ozvenou pretrvávajúcich obáv v niektorých
krajinách eurozóny. Obdobie predtým nezaznamenanej nízkej
inflácie a nízkych úrokových sadzieb, ktoré
nasledovalo po zavedení eura, jasne ukazuje, že ceny zostali
stabilné.  Avšak verejné orgány sa musia týmito obavami
vážne zaoberať a najmä naplánovať
dostatočne dlhé obdobia dvojitého uvádzanie cien pred
a po zavedení eura; zabezpečiť sledovanie cien
a verejnosti o ich vývoji poskytovať pravidelné
správy (tak, ako sa to predpokladá v estónskom
a slovenskom pláne); povzbudiť maloobchodníkov, aby sa
zaviazali na poctivú tvorbu cien tým, že do svojich výkladov
umiestnia nálepky „poctivé ceny“.   </p>
<p><b>Ako je pripravená vaša krajina?</b></p>
<p>Estónsko, Litva, Slovinsko a Slovensko sú
najpripravenejšími nakoľko v priebehu tohto roka prijali
svoje národné plány na prechod na euro. </p>
<p>Analýza týchto plánov ukazuje, že náležite
zohľadnili požiadavky na predzásobenie bánk eurovým
obeživom (tzv. frontloading) a jeho rozsiahlu distribúciu (tzv.
sub-frontloading) (plánovanie v prípade bánk
a maloobchodníkov získať hotovostné obeživo jeden
deň vopred alebo v prípade spotrebiteľov získať
balíčky s euro obeživom, tzv. euro kits). Zdá sa
však, že menej pozornosti sa venovalo konverzii
administratívnych, rozpočtových a účtovných
systémov vo verejnom a súkromnom sektore, čo predstavuje
najnákladnejšiu (konverzia systémov IT) a časovo
najnáročnejšiu časť prechodu na euro. </p>
<p>Keďže väčšina nových členských
krajín uprednostňuje scenár "veľkého tresku", potreba
včasnej prípravy je stále naliehavejšia. Estónsko,
Litva a Slovinsko uzatvorili výberový proces národnej strany euro
mincí. Napriek tomu zostáva dokončiť veľa
praktických opatrení a to menej ako jeden rok pred dňom kedy
niektoré z týchto troch krajín môžu dostať
"zelenú" pre prístup do eurozóny ak splnia všetky
potrebné podmienky.<br>Celá správa vrátane zoznamu
úloh, ktoré musia byť splnené pre úspešný
prevod, je k dispozícii na:</p>
<p><a
href="http://ec.europa.eu/economy_finance/publications/eurorelated_en.htm">http://ec.europa.eu/economy_finance/publications/eurorelated_en.htm</a></p>
<hr><p><sup><b><a name="fn1" href="#fnB1">[1]</a></b></sup> Súčasní
členovia eurozóny euro mince a bankovky zaviedli až po
trojdňovom prechodnom období, ktoré nasledovalo po písomnom
prijatí jednotnej meny (v prípade Grécka to trvalo 1 rok). </p>
<p><sup><b><a name="fn2" href="#fnB2">[2]</a></b></sup>
	Udržateľné verejné financie, cenová stabilita,
stabilita výmenného kurzu počas aspoň posledných dvoch
rokov a úroveň dlhodobých úrokových sadzieb.</p>
<p><sup><b><a name="fn3" href="#fnB3">[3]</a></b></sup> 		V roku 2001 sa
pridalo Grécko.</p>


