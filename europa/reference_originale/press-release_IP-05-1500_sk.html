					<p align="right"><b>IP/05/1500</b></p>
<p align="right">Brusel 30.novembra 2005</p>
<h1>
<a name="Heading4"></a><b>Komisia oznamuje prioritné opatrenia
s cieľom odpovedať na výzvy
migrácie</b></h1>
<p><b><i>Komisia dnes prijala oznámenie, ktorým sa ustanovujú
prioritné opatrenia na zlepšenie riadenia migrácie,
v nadväznosti na neformálne stretnutie hláv
štátov a vlád EÚ v Hampton Court 27.
októbra 2005. Na tomto stretnutí vyzvali hlavy
štátov a vlád k obnovenej činnosti riadenia
migračných tokov a vyzvali Komisiu, aby vypracovala niekoľko
okamžitých praktických opatrení, ktoré sa
môžu v spolupráci s krajinami pôvodu
a tranzitu. Iniciatívy Komisie týkajúce sa
migračných otázok, ktoré boli predložené
v oznámení, sa prenesú v rámci existujúcej
činnosti Komisie do oblastí rozvoja vonkajších
vzťahov, najmä politiky európskeho susedstva, slobody,
bezpečnosti a spravodlivosti. </i></b></p>
<p>Počas predloženia oznámenia zdôraznili traja
zúčastnení komisári, podpredseda Franco Frattini
komisár pre spravodlivosť, slobodu a bezpečnosť,
Benita Ferrero-Waldnerová, komisárka pre vonkajšie
vzťahy a európsku susedskú politiku a Louis Michel,
komisár pre rozvoj a humanitárnu pomoc, že: <i>„Ak je
migrácia dobre riadená, môže byť prínosom pre
EÚ aj pre krajiny pôvodu</i>.<i> Ilegálna migrácia
a najmä obchodovanie s ľuďmi však môže
viesť k ľudskej tragédii.  Komisia je povinná
zintenzívniť úsilie spoluprácovať
s partnerskými krajinami tým, že bude implementovať
ambicióznu rozvojovú politiku s cieľom vyriešiť
hlavné príčiny migrácie: chudobu, neuspokojivé
perspektívy zamestnanosti a nedostatočné rešpektovanie
ľudských práv.    V oblasti európskeho susedstva
Komisia vytvára partnerstvá s krajinami pôvodu
a tranzitu s cieľom riešiť tieto
problémy.“</i></p>
<p>Komisári sa tiež domnievajú, že:<i> „Je
dôležité lepšie a koordinovanejšie
využívať nástroje, ktoré máme
k dispozícii prostredníctvom spájania našich
vlastných expertíz s cieľom riešiť
bezpečnosť, rozvoj a aspekty ľudských práv tejto
problematickej záležitosti.“ </i></p>
<p>Bez ohľadu na dôležitosť úsilia
riadiť migračné toky z východu
sú nedávne udalosti na Ceute a Mellile
a situácia na ostrove Lampedusa a Malte jasným
indikátorom, že vzhľadom na riadenie migrácie
v oblasti Stredomoria a najmä v Afrike sú potrebné
okamžité opatrenia, ktoré sú preto hlavným zámerom
tohto oznámenia. Berúc na vedomie, že migrácia je
globálnym fenoménom, sa v oznámení hovorí
o troch kategóriách opatrení: </p>
<ul>
<li>posilňovaní spolupráce a činnosti medzi
členskými štátmi v otázkach migrácie -
v oznámení sa navrhuje okrem iného, že EÚ
musí preskúmať možnosť založenia systému
dohľadu a stredomorskej pobrežnej strážnej siete,
ktorá by prípadne zahŕňala celé Stredozemné more
a poskytnutie potrebných nástrojov na odhalenie
ilegálnej migrácie a zachraňovanie životov
na mori. Nedávno založená agentúra na ochranu
hraníc (FRONTEX) bola pre EÚ potrebným nástrojom
na podniknutie rozhodujúcich krokov smerom k posilneniu
operatívnej spolupráce a v oznámení sa preto navrhuje,
aby sa táto agentúra zúčastňovala
koordinačných a dozorných činností;</li>
<li>spolupráci s kľúčovými krajinami pôvodu
v Afrike - EÚ by mala predovšetkým naďalej
prispievať k riešeniu chudoby. Pre členské
štáty EÚ a kľúčové tretie krajiny je ale
rovnako dôležité spoločne vypracovať stratégiu a
začať operatívnu spoluprácu medzi krajinami
pôvodu, tranzitu a určenia s cieľom
účinnejšie riadiť migráciu pozdĺž
hlavných migračných trás. Tento dialóg, ktorý sa
zakladá na solidarite, by mohol v duchu partnerstva
zahŕňať opatrenia zamerané na to, aby legálna
migrácia bola úspešná a zároveň, aby sa
účinnejšie bojovalo proti ilegálnej migrácii
a obchodovaniu s ľuďmi;</li>
<li>spolupráci so susediacimi krajinami – stredomorskí
partneri musia zintenzívniť svoje úsilie v duchu
konštruktívneho partnerstva, aby sa zlepšilo riadenie
migrácie. Prostredníctvom v súčasnosti zavedeného
politického rámca bude EÚ spolupracovať
so štátmi severnej Afriky, aby im pomohla v úsilí
lepšie riadiť pohyby migrantov a utečencov, bojovať
proti obchodovaniu s ľuďmi, ako aj podporovať legálne
spôsoby migrácie. EÚ bude tieto krajiny podporovať tým,
že stredomorským partnerom poskytne odborníkov, zvýši
používanie twinningových programov, poskytne odborné
vzdelávanie, v prípade potreby vybavenie
a finančnú podporu pre iniciatívy EÚ.
Stredomorskí partneri už s mnohými týmito opatreniami
súhlasili a zahrnuli ich do päťročného
pracovného programu prijatého počas summitu v Barcelone
28. novembra<sup><b><a name="fnB1" href="#fn1">[1]</a></b></sup>.</li></ul><p>Monitorovanie
navrhnutých iniciatív by malo umožniť Komisii
podať správu Rade o prvých výsledkoch
navrhovaných iniciatív do konca roka 2006.</p>
<hr><p><sup><b><a name="fn1" href="#fnB1">[1]</a></b></sup> 	Pozri <b>desiate
výročie Euro-stredomorského summitu, Barcelona 27.
a 28. november 2005 – päťročný
pracovný program </b><a
href="http://consilium.europa.eu/ueDocs/cms_Data/docs/pressData/en/er/87165.pdf">http://consilium.europa.eu/ueDocs/cms_Data/docs/pressData/en/er/87165.pdf</a>.</p>


