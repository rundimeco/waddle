					<p align="right"><b>IP/04/618</b></p>
<p align="right">Briselē, 2004. gada 10. maijā</p>
<h1>
<a name="Heading4"></a><b>Brīva kapitāla aprite:</b><b>
pārkāpumu procedūras pret Dāniju, Austriju, Somiju un
Zviedriju saistībā ar divpusējiem investīciju
nolīgumiem ar ārpuskopienas valstīm</b></h1>
<p><b><i>Eiropas Komisija ir nolēmusi nosūtīt oficiālus
informācijas pieprasījumus uz Dāniju, Austriju, Somiju un
Zviedriju par iespējamu nesaderību ar EK Līgumu, kas
pieļauta šo valstu divpusējos investīciju nolīgumos,
kurus tās pirms iestāšanās ES noslēgušas ar
ārpuskopienas valstīm. Komisija pauž bažas, ka minētie
investīciju nolīgumi var skart ES Ministru padomei
piešķirtās pilnvaras noteikt pasākumus saistībā ar
kapitāla apriti uz ārpuskopienas valstīm un no tām
(saskaņā ar EK Līguma 57. panta 2. punktu, 59. un
60. pantu). Dalībvalstīm (saskaņā ar EK Līguma
307. pantu) ir pienākums veikt visus vajadzīgos pasākumus,
lai novērstu šādu nesaderību ar Līgumu tajos
starptautiskos nolīgumos, kurus tās noslēgušas pirms
iestāšanās ES. Informāciju pieprasa oficiālu
paziņojumu vēstuļu formā, kas atbilst pirmajam EK
Līguma 226. pantā paredzētās pārkāpumu
procedūru posmam, un ar šiem pieprasījumiem ir jāveicina
konstruktīvs dialogs ar attiecīgajām dalībvalstīm, lai
atrastu ar ES tiesību aktiem saderīgus risinājumus.</i></b></p>
<p>Minētie divpusējie investīciju nolīgumi konkrēti
ārpuskopienas valstu investētāju uzņēmumiem
piešķir beznosacījumu tiesības brīvi veikt
starptautiskus pārskaitījumus. Tajos ir arī paredzētas
garantijas saistībā ar uzņēmumiem piešķirto
režīmu šobrīd un turpmāk.</p>
<p>Lai gan ES Līgums paredz plašu kapitāla aprites un
maksājumu brīvību no ārpuskopienas valstīm un uz
tām, tomēr pastāv daži izņēmumi:</p>
<ul>
<li>ja ārkārtas gadījumos kapitāla aprite uz
trešām valstīm un no tām izraisa vai draud izraisīt
nopietnas grūtības Ekonomiskās un monetārās
savienības darbībai, Ministru padome saskaņā ar EK
Līguma 59. pantu var veikt aizsardzības pasākumus
attiecībā uz ārpuskopienas valstīm laikposmā, kas
nepārsniedz sešus mēnešus.</li>
<li>EK Līguma 60. pants pilnvaro Padomi veikt pasākumus, ar
kuriem ierobežo kapitāla apriti un maksājumus uz
ārpuskopienas valstīm ar kopējo ārpolitiku un
drošības politiku saistītu apsvērumu dēļ. Šis
pants, piemēram, ir juridiskais pamats ES finanšu sankcijām pret
atsevišķām valstīm, režīmiem un teroristu
grupējumiem un organizācijām. </li>
<li>EK Līguma 57. panta 2. punkts pilnvaro Padomi noteiktos
apstākļos ierobežot dažus kapitāla aprites veidus,
tostarp tiešās investīcijas uz ārpuskopienas valstīm un
no tām. Ar šo pantu var pamatot Kopienas tiesību
ierobežojumus (piemēram, savstarpīguma nosacījumi,
izpildījuma prasības, Kopienas īpašumtiesību noteikumi
dažās jomās), kas attiecas uz investīciju režīmu
no ārpuskopienas valstīm konkrētās ekonomikas nozarēs.
Daži šādi noteikumi jau pastāv, un var papildus tikt
pieņemti citi noteikumi. </li></ul><p>Komisija uzskata, ka minētie
divpusējie investīciju nolīgumi var traucēt piemērot
ierobežojumus, par kuriem Padome ir nolēmusi vai var nolemt, jo
attiecīgie ārpuskopienas pilsoņi un
uzņēmējsabiedrības varētu izmantot savas tiesības,
ko piešķir šādi starptautiski nolīgumi, kurus
attiecīgā dalībvalsts noslēgusi pirms
pievienošanās ES.</p>
<p>Saskaņā ar EK Līguma 307. pantu Kopienas tiesības
patiešām automātiski negūst prioritāti pār
starptautiskiem nolīgumiem, kurus dalībvalsts noslēgušas
pirms pievienošanās dienas. Tomēr saskaņā ar šo
pašu pantu dalībvalstīm ir pienākums veikt visus
nepieciešamos pasākumus, lai novērstu nesaderības
iespēju, ko rada šādi iepriekš noslēgti starptautiski
nolīgumi. </p>
<p>Dānijai jāpievērš uzmanība faktam, ka tās
nolīgums ar Indonēziju paredz nediskriminējošu
režīmu attiecībā uz investīcijām, tomēr
tajā nav Reģionālās ekonomikas integrācijas
organizācijas klauzulas, kas paredz preferenciālu režīmu
tikai tiešajiem ES partneriem, neattiecinot to uz attiecīgo
ārpuskopienas valsti. Tādējādi Dānijai varētu
uzlikt par pienākumu piešķir tiesības konkrētās
nozarēs, kuras var būt rezervētas Kopienas uzņēmumiem,
uz investīciju no ārpuskopienas valsts. Tas varētu radīt
papildu nesaderību ar konkrētām Kopienas tiesību
prasībām virknē nozaru.</p>
<p>Tāpēc Komisija pieprasa no Dānijas, Austrijas, Zviedrijas un
Somijas informāciju par pasākumiem, kas veikti saskaņā ar EK
Līguma 307. pantu, lai novērstu pretrunas, kas var
pastāvēt dažādos pirmsiestāšanās
divpusējos investīciju nolīgumos, kurus tās
noslēgušas ar virkni ārpuskopienas valstu.</p>
<p>Attiecīgās dalībvalstis ir aicinātas iesniegt
novērojumus divu mēnešu laikā. Ņemot vērā
šos novērojumus, Komisija var izlemt izdot formālu
pieprasījumu attiecīgajām dalībvalstīm (t.s. pamatota
atzinuma formā) grozīt to divpusējos investīciju
nolīgumus.</p>
<p><b>Pamatojums</b></p>
<p>Divpusējie investīciju nolīgumi, vispārīgāk
runājot, ir nolīgumi, kurus noslēdz divas valstis, lai
veicinātu investīcijas Pušu starpā, kā arī
aizsargātu investētāju investīcijas abās valstīs
(piemēram, pret ekspropriāciju vai nacionalizēšanu
negodīgas konkurences apstākļos, garantējot
brīvību pārvietot līdzekļus – peļņu,
honorārus, kapitālu, garantijas pret īpašuma tiesību
pārkāpumiem, aizliegumu piemērot izpildījuma prasības
utt.).  Vairākumā nolīgumu ir noteikts valsts režīms
(tiesa, nereti ar izņēmumiem konkrētās nozarēs) un
vislielākās labvēlības režīms (parasti
piemērots tiktāl, ciktāl šādu režīmu var
attiecināt uz partnervalstīm reģionālekonomiskās
integrācijas pasākumu kontekstā, t.s. „REIO
klauzula”). Tajos ir paredzētas strīdu noregulēšanas
procedūras starpvalstu noregulējuma kārtībā, kuras
parasti papildina procedūras starp investētāju un valsti
(tādējādi ļaujot atsevišķiem
investētājiem griezties starptautiskā
šķīrējtiesā). Investīcijas parasti definē
vispārīgi. Pasaulē pastāv plaši sazarots šādu
divpusējo nolīgumu tīkls (2002. gadā attiecīgi
2181 nolīgums).</p>

