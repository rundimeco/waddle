					<p align="right"><b>IP/05/1079</b></p>
<p align="right">V Bruselu dne 1. září 2005</p>
<h1>
<a name="Heading4"></a><b>Komise přijala balíček
zásadních opatření v oblasti přistěhovalectví
a azylu</b></h1>
<p><b><i>Dnes přijatá opatření zahrnují návrh
směrnice o společných standardech při navracení a
tři sdělení, a sice o integraci, regionálních
programech ochrany a o migraci a rozvoji. Jsou důležitým
krokem vpřed při uskutečňování cílů
ohlášených v Haagském akčním plánu
přijatém Radou v červnu a výsledkem
vyváženého přístupu v oblasti migrace a
azylu.</i></b></p>
<p>Místopředseda Frattini, odpovědný za oblast svobody,
bezpečnosti a justice, poznamenal, že dnes přijatý
balíček obsahuje opatření obou stran jedné mince:
koherentní, spravedlivou a účinnou evropskou politiku
v oblasti přistěhovalectví a azylu. Na jednu stranu,
sdělil místopředseda, „tento balíček poskytuje
jasnou zprávu o tom, že lidé, kteří pobývají
ilegálně v Evropské unii by se měli navrátit do
země svého původu. Pokud ale nezajistíme možnost
důstojného a účelného návratu
nelegálních přistěhovalců, dojde
k narušení integrity a důvěryhodnosti našich
politik v oblasti přistěhovalectví a azylu“. Na stranu
druhou, pokračuje místopředseda Frattini,
„připravujeme jak národní tak evropská
opatření k intenzivnímu posíleni integrace
legálních přistěhovalců. Tato opatření jsou
zaměřena především na místní a
městské oblasti“.</p>
<p>Místopředseda Komise Frattini zároveň zdůraznil,
že vyvážený přístup vyžaduje, aby EU
dále přitvrdila v boji proti nelegální migraci. Stojí
na tom věrohodnost migrační politiky EU. Nové návrhy
týkající se navracení budou v tomto boji hrát
důležitou roli. Pan Frattini ovšem dále podtrhnul, že
„tato opatření o navracení je třeba doplnit
opětovným důrazem na vnější rozměr
naší politiky a na dopad, který mají na rozvoj
a schopnosti ochrany ve třetích zemích.“</p>
<p>Místopředseda Frattini dále znovu připomenul význam
nedávno přijatých návrhů nařízení o
statistických údajích o migraci a azylu pro společnou
přistěhovaleckou a azylovou politiku. Okomentoval je se slovy:
„Správná politika musí vycházet ze spolehlivých
údajů. Naše poznatky o situaci v oblasti migrace v Evropské
unii jsou v současné době
roztříštěné a neúplné.
Shromažďování statistických údajů na tomto
poli za celou EU znatelně zlepší naši schopnost
soustředit úsilí na nejdůležitější
oblasti.“</p>
<p>Přijetí tzv. „balíčku pro vědecké
pracovníky“, které se očekává v tomto
měsíci, bude dále rozvíjet migrační politiku EU
pomocí opatření pro usnadnění vstupu do EU
a pobytu v případě kvalifikovaných vědeckých
pracovníků. Plán politiky v oblasti legální migrace,
komplexnější dokument o legální migraci, který
Komise hodlá přijmout před koncem roku 2005, bude
představovat další důležitý krok na cestě
k dosažení vyváženého přístupu.</p>
<p><b>Jasná a transparentní pravidla navracení</b></p>
<p>Návrh směrnice o společných standardech a postupech
členských států pro navracení ohledně
neoprávněně se zdržujících státních
příslušníků třetích zemí stanoví
jasná a transparentní společná pravidla
týkající se navracení, vyhošťování,
používání donucovacích opatření,
předběžné vazby a opětovného vstupu, která
v plném rozsahu zohledňují dodržování
lidských práv a základních svobod dotčených
osob.</p>
<p>Cílem návrhu je vytvořit průřezový soubor
pravidel použitelných na jakýkoli neoprávněný
pobyt státního příslušníka třetí
země, přičemž stanoví dvoustupňový postup
vedoucí k ukončení tohoto neoprávněného pobytu.
Rozhodnutí o návratu musí být doručeno
každému státnímu příslušníkovi
třetí země, který na území pobývá
neoprávněně, přičemž se musí
upřednostnit dobrovolný návrat. Pouze pokud se takový
státní příslušník třetí země
nevrátí dobrovolně, členský stát použije
rozhodnutí o vyhoštění. Návrh vytváří
evropský rozměr národních opatření, zejména
zavedením zákazu opakovaného vstupu platného na celém
území Evropské unie.</p>
<p><b>Společná agenda pro integraci</b></p>
<p>Sdělení s názvem „Společná agenda pro
integraci: Rámec pro integraci státních
příslušníků třetích zemí v Evropské
unii“ je první reakcí Komise na požadavek Haagského
programu, aby byl vytvořen koherentní Evropský
integrační rámec. V návaznosti na přijetí
Společných základních zásad integrace Radou pro
spravedlnost a vnitřní věci ze dne 19. listopadu 2004 jsou
základním kamenem dnešního sdělení návrhy
konkrétních opatření, které uvedou Společné
základní zásady integrace do praxe, a to spolu s řadou
podpůrných mechanismů EU.</p>
<p>S cílem zesílit provádění základních
zásad se navrhují opatření, která mají dát
pokyny pro integrační politiky EU a členských
států. Sdělení rovněž vyzdvihuje význam
dalšího vyjasnění práv a povinností migrantů
v EU, přičemž rozvíjí konkrétní činnosti
spolupráce a výměnu informací o integraci,
systematickém začleňování této problematiky do
všech činností a hodnocení.</p>
<p><b>Posilování vnějšího aspektu migrační a
azylové politiky EU</b></p>
<p>Sdělení o migraci a rozvoji a sdělení o
regionálních programech ochrany jsou odpovědí na
požadavek Haagského programu k posílení
vnějšího aspektu migrační a azylové politiky.</p>
<p>Ve sdělení o migraci a rozvoji se Komise v duchu partnerství
se zeměmi původu zaměřuje na propojení migrace a
rozvojové spolupráce, aby tímto způsobem přispěla
ke zmírnění chudoby v těchto zemích. Sdělení
předkládá soubor politických opatření, který
napomůže získat co největší přínos z
migrace pro rozvoj zemí původu migrantů. Migranti a
příslušníci diaspory mohou prostřednictvím
zasílaných peněžních obnosů a své kvalifikace
a odborných zkušeností významným způsobem
přispívat zemím, ze kterých pocházejí, ať
již se natrvalo navrátí, investují nebo sdílí
své zkušenosti se spoluobčany, kteří zůstali doma.
Sdělení navrhuje konkrétní směry pro zlepšení
tohoto přínosu. Současně se zabývá problémem,
jak omezit negativní účinky „odlivu mozků“, tj.
hromadného odchodu kvalifikovaných odborníků ze zemí
rozvojového světa. Tento dokument je konkrétním
příspěvkem Komise k diskusi narůstajícího
globálního významu, a zejména k dialogu vedenému na
vysoké úrovni, který se bude zabývat migrací a rozvojem
a bude probíhat příští rok v rámci
jednání Valného shromáždění Organizace
spojených národů.</p>
<p>Počet žádostí o azyl v uplynulých letech v
Evropě stabilně klesal, to však neznamená, že by se
počet uprchlíků snížil i z globálního
hlediska. Skutečností zůstává, že valná
většina uprchlíků žije v regionech, odkud
pocházejí, v podmínkách mimořádné
chudoby a pochybného bezpečí. Je proto důležité
zajistit, aby ti, kteří potřebují ochranu, měli
možnost jí dosáhnout pokud možno co nejrychleji, a aby co
nejvíce odpovídala jejich potřebám. S vědomím
toho, že se všichni společně podílejí na
řešení tohoto problému a společně nesou i
odpovědnost, je cílem regionálních programů ochrany
napomoci třetím zemím, které jsou hostitelskými
zeměmi pro velké komunity uprchlíků nebo které
čelí velkému počtu žadatelů o azyl, při
vybudování ochranných kapacit. První pilotní
regionální program ochrany se uskuteční v
západních nových nezávislých státech, tj. na
Ukrajině, v Moldavsku a v Bělorusku. Zaměří
se na posílení již existujících možností
ochrany, zejména poskytnutím praktické podpory při
přezkoumávání žádostí o azyl,
zesilování podpůrné ochrany, integraci a dokumentaci. Pro
umístění druhého pilotního programu se jako
potenciální region zvažuje oblast Velkých jezer (např.
Tanzanie) a oblast Afrického roku.</p>
<p>Rovněž je třeba připomenout, že v červenci
Komise přijala první výroční zprávu
o mechanismu sledování a hodnocení, která popisuje
úroveň spolupráce třetích zemí v boji proti
nedovolenému přistěhovalectví. Zpráva byla
předložena Radě Evropské unie s cílem zhodnotit a
zlepšit spolupráci v oblasti nedovoleného
přistěhovalectví, a to ve spolupráci s
příslušnými třetími zeměmi.</p>

