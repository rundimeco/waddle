					<p align="right"><b>IP/05/1063</b></p>
<p align="right">Bruksela, dnia 24 sierpnia 2005 r.</p>
<h1>
<a name="Heading4"></a><b>Komisja wesprze </b><b>niezależny
program radiowy na Białorusi</b></h1>
<p><b><i>Komisja Europejska przyznała stacji Deutsche-Welle Radio kontrakt
w wysokości 138 000 EUR na nadawanie programu na obszar Białorusi za
pośrednictwem radia i Internetu. W początkowej fazie programy
będą nadawane w języku rosyjskim, który jest jednym z
języków państwowych na Białorusi, jednak w
przyszłości treść może być również
przekazywana w języku białoruskim. Komisja ma nadzieję, że
środek ten pozwoli na pogłębienie wiedzy białoruskiego
społeczeństwa na temat demokracji, pluralizmu,
praworządności, wolności prasy i praw człowieka. Audycje
będą nadawane przez 12 miesięcy począwszy od 1 listopada
2005 r. Komisja jest pierwszym ofiarodawcą, który przeprowadza tego
typu działania wspierające prawa człowieka i wolność
słowa na Białorusi.</i></b></p>
<p>Komisarz ds. stosunków zewnętrznych i europejskiej polityki
sąsiedztwa, Benita Ferrero-Waldner powiedziała:
„<i>Jesteśmy w najwyższym stopniu zaniepokojeni brakiem
wolności słowa na Białorusi</i>.<i> W ostatnich latach
niezależne relacje w białoruskich mediach były w coraz
większym stopniu ograniczane. Dzięki naszej inicjatywie
mieszkańcy Białorusi uzyskają dostęp do niezależnego
międzynarodowego radia. Zwiększy to ich świadomość
pogarszającego się stanu demokracji i coraz powszechniejszego
nieprzestrzegania zasad praworządności i praw człowieka w tym
kraju</i>.”</p>
<p>Do zadań wykonywanych przez Deutsche Welle należeć
będą:</p>
<p>Nadawane od poniedziałku do piątku <b>15-minutowe audycje
</b>poświęcone w całości Białorusi, których
częścią będą wiadomości i reportaże z
Białorusi (sieć własnych korespondentów), informacje o
zagadnieniach politycznych, społecznych i ekonomicznych, życiu
codziennym itd.</p>
<p><b>Prezentacja internetowa </b>zawierająca tekst audycji i ich nagrania
w formacie elektronicznym.</p>
<p>Komisarz Ferrero-Waldner powiedziała: „<i>Chcielibyśmy, aby
Białoruś była sąsiadem uznającym wartości
demokratyczne i przestrzegającym zasad praworządności i praw
człowieka</i>.<i> Białoruś musi wypełniać swoje
zobowiązania w zakresie praw człowieka, które wypływają
z jej członkostwa w OBWE. Współpracuję z Państwami
Członkowskimi UE, aby uważnie monitorować przestrzeganie praw
człowieka, wykorzystujemy też wszelkie dostępne nam środki,
aby wspierać tych, którzy dążą do rozwoju
demokratycznego i pluralistycznego społeczeństwa na Białorusi.
Jeżeli w przyszłości sytuacja w tym kraju pogorszy się,
jesteśmy gotowi podjąć dalsze kroki.”</i></p>
<p>UE podtrzymuje ograniczenie kontaktów z władzami Białorusi na
poziomie ministerialnym, równocześnie jednak wspiera
społeczeństwo obywatelskie i demokratyzację w tym kraju.
Obowiązuje zakaz przyznawania wiz do UE wysokiej rangi urzędnikom
zamieszanym w fałszowanie wyborów, poważne przypadki łamania
praw człowieka i represjonowanie demonstrantów. </p>
<p>Komisja podjęła również konkretne działania w celu
zwiększenia wsparcia finansowego UE dla białoruskiego
społeczeństwa obywatelskiego. Nowe fundusze w wysokości 8,7 mln
EUR, przeznaczone na zagadnienia związane z demokratyzacją i
społeczeństwem obywatelskim, są dostępne m. in. za
pośrednictwem Europejskiej Inicjatywy na Rzecz Demokracji i Praw
Człowieka oraz Zdecentralizowanego Programu Współpracy.</p>
<p>Trwa ustalanie programów Krajowego Programu Orientacyjnego TACIS
2005-2006 (8 mln EUR) w dziedzinie zrównoważonego rozwoju, szkolnictwa
wyższego i szkoleń oraz łagodzenia skutków katastrofy w
Czarnobylu.</p>
<p>Komisja przyspieszy proces, w wyniku którego na Białorusi powstanie
reprezentacja Komisji. Pierwszym krokiem w tym kierunku będzie mianowanie
chargé d&#8217;affaires w Mińsku, który będzie podlegał
Przedstawicielstwu Komisji Europejskiej w Kijowie.</p>
<p>„<i>Mam nadzieję, że w przyszłości będziemy
mogli zwiększyć współpracę z Białorusią,
oferując jej wszystkie korzyści płynące z naszej polityki
sąsiedztwa. Białoruski rząd musi jednak wyraźnie
zademonstrować, że popiera europejskie wartości, do których
należy demokracja, prawa człowieka i
praworządność</i>.” – dodała komisarz
Ferrero-Waldner.</p>
<p>Więcej informacji na stronie:</p>
<p><a
href="http://ec.europa.eu/external_relations/belarus/intro/index.htm">http://ec.europa.eu/external_relations/belarus/intro/index.htm</a>
</p>

