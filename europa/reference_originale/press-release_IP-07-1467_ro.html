					<p align="right"><b>IP/07/1467</b></p>
<p align="right">Bruxelles, 10 octombrie 2007</p>
<h1>
<a name="Heading4"></a><b>Ajutoare de stat: </b><b>Comisia deschide o
investigaţie aprofundată privind un potenţial ajutor pentru
privatizarea producătorului român de automobile Automobile
Craiova</b></h1>
<h2>
<a name="Heading7"></a><b><i>Comisia Europeană a deschis o procedură
formală de investigaţie în temeiul normelor în materie de
ajutor de stat din Tratatul CE privind un potenţial ajutor în cadrul
privatizării Automobile Craiova (fosta Daewoo România) şi
vânzarea acesteia către Ford Motor Company în septembrie
2007.</i></b><b><i> De asemenea, Comisia a solicitat României să
suspende acordarea oricărui ajutor ilegal până la luarea unei
decizii de către Comisie privind compatibilitatea ajutorului.
Autorităţile române au condiţionat privatizarea de
îndeplinirea anumitor cerinţe, în special realizarea unui nivel
de producţie minim de 200 000 automobile în cel de-al patrulea an de
la privatizare, continuarea unei activităţi curente timp de patru ani
şi menţinerea tuturor foştilor angajaţi ai Automobile
Craiova şi Daewoo România. Comisia trebuie să verifice dacă
aceste condiţii au condus la un preţ de vânzare mai mic
decât cel care ar fi fost obţinut în cazul în care
privatizarea ar fi fost  necondiţionată,  caz în care, ar putea
să existe anumite elemente de ajutor de stat. În plus, România
pare să fi schimbat condiţiile privatizării într-un stadiu
ulterior al procesului, ceea ce ar fi putut implica elemente suplimentare de
ajutor. Deschiderea unei investigaţii acordă părţilor
interesate posibilitatea de a prezenta observaţii privind măsurile
în cauză. Aceasta nu aduce atingere rezultatului procedurii.
</i></b></h2>
<p>Comisarul european pentru concurenţă, Neelie Kroes, a declarat:
„Comisia sprijină pe deplin România în politica sa de
privatizare. Cu toate acestea, trebuie să asigurăm un proces de
privatizare deschis şi transparent fără niciun ajutor de stat
ilegal. În acest caz, am preocupări legate de faptul că s-ar
putea să existe o încălcare a normelor privind ajutoarele de
stat.”</p>
<p>Daewoo Automobile România a fost creată în 1994. În 2000,
societatea-mamă Daewoo a intrat în faliment iar majoritatea filialelor
au fost vândute. Cu toate acestea, nu a fost găsit niciun investitor
pentru Daewoo România din cauza situaţiei sale critice din punct de
vedere al datoriilor. Prin urmare, Daewoo România a fost preluată
în 2006 de statul român şi a fost redenumită Automobile
Craiova. Întreprinderea nu produce în prezent niciun automobil ci are
doar o activitate de comercializare a pieselor de schimb. </p>
<p>O nouă tentativă de vânzare a întreprinderii a fost
lansată la începutul anului. Ca urmare a unei licitaţii publice,
Ford Motor Company s-a dovedit a fi singura întreprindere care să
prezinte o ofertă irevocabilă şi astfel a câştigat
licitaţia. Negocierile tehnice şi financiare au început în
iulie 2007 şi acordul de vânzare-cumpărare s-a semnat la 12
septembrie 2007. </p>
<p>Agenţia română de privatizare AVAS a impus anumite
condiţii în contractul de privatizare. În special, ofertantul
declarat câştigător trebuia să asigure realizarea unui nivel
de producţie minim de 200 000 automobile în cel de-al patrulea an de
la privatizare, continuarea unei activităţi curente timp de patru ani
şi menţinerea a 3900 foşti angajaţi ai Automobile Craiova
şi Daewoo România.</p>
<p>În plus, a fost semnalat faptul că guvernul român a adoptat o
lege specială pentru privatizarea întreprinderii Automobile Craiova.
Se pare că legea prevede anularea datoriilor producătorului de
automobile şi prevede o garanţie privind plata datoriilor către
celelalte filiale ale fostei întreprinderi Daewoo. În cadrul
procedurii de licitaţie nu s-a oferit asemenea măsură
celorlalţi potenţiali ofertanţi.</p>
<p>Comisia îşi exprimă preocuparea privind faptul că este
posibil ca privatizarea întreprinderii Automobile Craiova printr-o
licitaţie supusă unor condiţii să fi condus la un preţ
de vânzare mai mic şi ar putea să implice astfel un ajutor de
stat. Condiţiile vizau să asigure menţinerea unui anumit nivel de
producţie şi ajutorul ar putea astfel să sprijine Automobile
Craiova. Acest avantaj ar fi fost finanţat prin venitul de vânzare la
care statul a renunţat. Mai mult, dacă s-ar dovedi că noul
investitor a beneficiat de o anulare a datoriilor de către stat, odată
ce situaţia datoriilor Automobile Craiova a împiedicat în mod
vizibil un anumit număr de investitori potenţiali să prezinte o
ofertă, atunci investitorul în cauză ar fi obţinut, de
asemenea, un ajutor de stat.</p>
<p></p>

