					<p align="right"><b>IP/05/1514</b></p>
<p align="right">Brüssel, 1. detsember 2005</p>
<h1>
<a name="Heading4"></a><b>Ühtne makseala: maksa kogu ELis sama
lihtsalt kui oma kodus</b></h1>
<p><b><i>Euroopa Komisjon on teinud ettepanekud kõrvaldada õiguslikud
tõkked, mis takistavad praegu kogu ELi hõlmava ühtse makseala
loomist. Selle tulemusena võiks Euroopa Liidu majandus hoida aastas kokku
50–100 miljardit eurot. Eesmärk on muuta piiriülesed maksed
– olgu need tehtud krediit- või deebetkaardiga, elektroonilise
pangaülekande või otsekorralduse teel või muul viisil - niisama
lihtsaks, odavaks ja turvaliseks kui riigisisesed maksed. Praegu on igal
liikmesriigil oma eeskirjad ja sellise killustatud süsteemi tõttu
kulub riikidevahelisteks arveldusteks aastas 2-3% SKTst. Teenuste pakkujatel ei
ole tegelikult võimalik omavahel konkureerida ega osutada teenuseid kogu
ELis. Kavandatav direktiiv ehk nn uus õigusraamistik tagab õiglase ja
avatud juurdepääsu makseturgudele ning suurendab ja ühtlustab
tarbijakaitset. Tõhusama ja konkurentsivõimelisema makseturu puhul
odavneksid eurooplaste jaoks ühtlasi pangateenused, mille keskmine aastane
maksumus kõigub praegu ELis 34 eurost 252 euroni. Ühe ja sama teenuse
eest tuleb eri liikmesriikides veel tänaseni tasuda väga erinevat
hinda. Nii näiteks võib krediitkorraldus olla ühes riigis tasuta
ja teises maksta üle kümne
euro.</i><sup><a name="fnB1" href="#fn1">[1]</a></sup><i> Uut direktiivi on
kavas kohaldada kõigi ELi liikmesriikide ja vääringute suhtes
ning see loob vajaliku õigusliku aluse ühtse euromakseala jaoks
(Single Euro Payments Area – SEPA), mille kohta on teinud ettepaneku
Euroopa maksenõukogu. Ühtne makseala soovitakse muuta tegelikkuseks
hiljemalt 2010. aastaks.</i></b></p>
<p>Siseturu ja teenuste voliniku Charlie McCreevy kommentaar oli
järgmine:<i> „Ühtne makseala, mis lubab teha makseid lihtsamini,
odavamalt ja rutem, tuleb kasuks igale Euroopa Liidu elanikule ja võimaldab
meie majandusel hoida aastas kokku 50–100 miljardit eurot. Iga ostja jaoks
avaneb terve rida uusi võimalusi, kui tal on niisama lihtne maksta kaupade
ja teenuste eest teistes ELi riikides kui oma koduriigis, ning see muudab ELi
meie jaoks veelgi käegakatsutavamaks. Tänu täna esitatud lihtsa
ja usaldusväärse õigusraamistiku ettepanekule astume sellele
eesmärgile suure sammu lähemale. Et ühtne makseala 2010. aastaks
teostuks, kavatseme teha võimalikult tihedat koostööd
ettevõtjate ja Euroopa Keskpangaga. Loodan siinkohal, et ka
pangandusettevõtjad, kelle ülesanne on kõrvaldada ühtse
euromakseala teelt tehnilised tõkked, kiirendavad oma
tööd.“</i></p>
<p><b>Kasu</b></p>
<p>Kavandatava direktiivi eesmärk on kehtestada <b>tänapäevane ja
ühtne õigusraamistik</b>, et ELis tekiks integreeritud makseturg. Need
ühised eeskirjad aitavad tarbijal teenuseid võrrelda ja teha nende
seast teadlik valik. </p>
<p>Õigusraamistik vähendab kulutusi, mida makseteenuste pakkujad on
sunnitud tegema õigusnormide järgmiseks, ning tõstab ühtlasi
pakkujatevahelist konkurentsi, kuna valik suureneb ja sisuliselt kaob erinevus
riigisiseste ja piiriüleste maksete vahel. Kui direktiiv peaks vastu
võetama, lubab see teha otsemaksekorraldusi (mis on levinud ja tõhus
gaasi-, vee- ja telefoniarvete tasumise viis) väljaspool oma riigi piire.
Seni ei ole see ELis veel võimalik. </p>
<p>Eelkõige on direktiivist kasu järgmistes valdkondades:</p>
<ol>
<li>Tänu <b>turgude avamisele</b> kõigi nõuetele vastavate
teenuste pakkujate jaoks ja <b>võrdsete tingimuste tagamisele</b>
<b>tugevneb konkurents</b> riiklike makseturgude vahel. Direktiiv võimaldab
paremini kontrollida rahaülekandeid ning samas soodustada uuendusi.</li>
<li><b>Lihtsustatud ja täielikult ühtlustatud eeskirjad
teavitamisnõuete kohta</b>, mis asendavad erinevad riiklikud eeskirjad,<b>
suurendavad turu läbipaistvust</b> nii teenuste pakkuja kui ka kliendi
jaoks.</li></ol><p>ELis <b>ühtlustatakse makseteenuste pakkuja ja kasutaja
õigused ja kohustused</b>, pöörates suurt tähelepanu
tarbijakaitse kõrgele tasemele. Selle hulka kuulub kohustus sooritada
maksed ühe päeva jooksul, makseteenuse pakkuja vastutus makse
korrektse sooritamise eest ning kogu makse õigeaegse kohalejõudmise
tagamine. <br>Kirjeldatud ettepanekud põhinevad laiaulatuslikul
mõjuhindamisel ja konsultatsioonidel. Täiendavat teavet leiab <b>KKKst
</b>(<a
href="/rapid/pressReleasesAction.do?reference=MEMO/05/461&format=HTML&aged=0&language=EN&guiLanguage=fr">MEMO/05/461</a>).
Kavandatava direktiiviga võib tutvuda järgmisel aadressil:</p>
<p><a
href="http://ec.europa.eu/internal_market/payments/framework/index_en.htm">http://ec.europa.eu/internal_market/payments/framework/index_en.htm</a></p>
<hr><p><sup><b><a name="fn1" href="#fnB1">[1]</a></b></sup>  	Septembrist 2005
pärinev jaepangandusuuringute keskuse (RBR) uuring riiklikelt maksetele
võetavate pangatasude kohta </p>
<p>	(<a
href="http://ec.europa.eu/internal_market/payments/docs/reg-2001-2560/impact_en.pdf">http://ec.europa.eu/internal_market/payments/docs/reg-2001-2560/impact_en.pdf</a>)</p>


