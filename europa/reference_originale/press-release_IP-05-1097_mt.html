					<p align="right"><b>IP/05/1097</b></p>
<p align="right">Brussell, is-6 ta' Settembru 2005</p>
<h1>
<a name="Heading4"></a><b>Il-Kummissjoni tinkoraġġixxi
l-iżvilupp ta’ l-ajruporti reġjonali u tal-mobilit</b><b>à
fl-Ewropa</b></h1>
<p><b><i>Wara konsultazzjoni pubblika
wiesgħa</i></b><sup><i><a name="fnB1" href="#fn1">[1]</a></i></sup><b><i>,
il-Kummissjoni adottat regoli ġodda li jinkoraġġixxu
l-iżvilupp ta’ l-ajruporti reġjonali. Dawn ir-regoli jistipolaw
il-kundizzjonijiet għall-għoti ta' għajnuniet tal-bidu lil
kumpaniji ta' l-ajru li jiftħu rotot ġodda bi tluq minn ajruporti
reġjonali. Il-ftuħ ta’ servizzi ta’ l-ajru reġjonali
se jinkoraġġixxi l-mobilità fl-Ewropa u l-iżvilupp
reġjonali. Ir-regoli ċari li ġew adottati llum jiggarantixxu
trattament indaqs għall-ajruporti pubbliċi u privati u jevitaw li jkun
hemm preferenza mhux f'lokha għall-kumpaniji li jgawdu minn din
l-għajnuna. Dawn il-linji ta’ gwida jagħtu wkoll lill-ajruporti
u lill-Istati Membri għadd ta’ indikazzjonijiet dwar il-finanzjament
pubbliku ta’ l-ajruporti. </i></b></p>
<p>Il-Viċi-President Jacques Barrot, Kummissarju għat-Trasport, qal:
<i>"Il-Kummissjoni Ewropea trid tinkoraġġixxi l-iżvilupp
ta’ l-ajruporti reġjonali u l-mobilità taċ-ċittadini
Dawn ir-regoli ġodda jagħtu lill-ajruporti reġjonali s-sikurezza
ġuridika li hija meħtieġa għall-iżvilupp tagħhom u
għar-relazzjonijiet tagħhom mal-linji ta’ l-ajru u ma'
l-awtoritajiet".</i></p>
<p>L-intensifikazzjoni tal-kompetizzjoni fis-suq Ewropea ta’
l-ivvjaġġar bl-ajru, partikolarment permezz tal-feġġ ta'
linji ta’ l-ajru bi prezz baxx, wasslet lil bosta ajruporti biex
jagħtu inċentivi sabiex ċerti kumpaniji jibdew jipprovdu rotot
ġodda. Dan l-iżvilupp iwassal għal offerta usa’ u aktar
aċċessibbli għall-Ewropej kollha, kif ukoll jgħin
lill-iżvilupp eknomiku reġjonali u jnaqqas it-traffiku żejjed
fl-ajruporti ewlenin (il-"<i>hubs</i>"). Il-Kummissjoni biħsiebha
tinkoraġġixxi din it-tendenza, filwaqt li tibqa’ tiżgura
t-trattament indaqs għal kull operatur ta’ l-ajruporti u kull linja
ta’ l-ajru, kif ukoll tara li jibqgħu jintużaw tajjeb
ir-riżorsi pubbliċi.</p>
<p>Il-linji ta' gwida l-ġodda iwaqqfu qafas legali sod għall-ftehimiet
bejn l-ajruporti u l-linji ta' l-ajru. L-adozzjoni tagħhom seħħet
wara konsultazzjonijiet wiesgħa, partikolarment mas-settur u ma' l-Istati
Membri. Il-linji ta’ gwida ġodda se jippermettu trasparenza akbar u
se jevitaw kull diskriminazzjoni fil-ftehimiet konklużi bejn l-ajruporti
reġjonali u l-linji ta’ l-ajru dwar l-għajnuna għall-bidu
ta' l-operat Jiggarantixxu t-trattament għal kollox indaqs bejn l-ajruporti
pubbliċi u dawk privati.</p>
<p>Jekk ajruport jiddeċiedi li jagħti għajnuna pubblika lil linja
ta’ l-ajru, u din l-għajnuna ma tkunx ġustifikata fuq bażi
purament kummerċjali, din tista’ tiġi aċċettata jekk
tkopri mhux aktar minn 30-50% ta’ l-ispejjeż addizzjonali li
jiġġarrbu sabiex jinbeda servizz ġdid, inklużi
l-ispejjeż għall-<i>marketing</i> u għall-bidu ta’ l-operat
fl-ajruporti reġjonali kkonċernati.  Il-linja li tgawdi minn din
l-għajnuna trid, fl-aħħar mill-aħħar, turi li hi
vijabbli; għalhekk, l-għajnuniet iridu jkunu digressivi u limitati
għal massimu ta’ tliet snin (jew ħames snin fil-każ
ta’ reġjuni żvantaġġjati u dawk l-aktar fuq it-truf
ta’ l-UE). </p>
<p>L-ajruporti kkonċernati huma prinċipalment dawk b’volum
annwali taħt il-5 miljun passiġġier. Il-Kummissjoni se
tapplika l-linji ta’ gwida ġodda mid-data tal-pubblikazzjoni
tagħhom fil-Ġurnal Uffiċjali. </p>
<p>Dawn il-linji ta’ gwida jiċċaraw ukoll il-qafas għall
finanzjament pubbliku ta’ l-ajruporti, u b’mod partikolari
l-investiment fl-infrastruttura ta’ l-ajruporti. F'dawn l-aħħar
snin, is-settur ta’ l-ajruporti Ewropew sar aktar u aktar kompetittiv, u
dan wassal biex il-Qorti tal-Ġustizzja tiddeċiedi li l-ajruporti huma,
fil-prinċipju, operaturi ekonomiċi. L-infrastrutturi ta’
l-ajruporti jipprovdu l-bażi għall-attività ekonomika ta’
l-ajruporti nfushom, iżda f’xi każi jgħinu wkoll sabiex
jintlaħqu l-għanijiet ta’ l-iżvilupp ekonomiku
reġjonali, l-ippjanar dwar l-użu ta’ l-artijet, u
l-aċċessibbiltà. Il-linji ta’ gwida jispjegaw kif ir-regoli
dwar il-kompetizzjoni japplikaw għall-attivitajiet ekonomiċi ta’
l-ajruporti, filwaqt li jqisu l-ħidmiet ta’ interess ġenerali li
jista’ jkollhom. </p>
<hr><p><sup><b><a name="fn1" href="#fnB1">[1]</a></b></sup> <a href="">	</a><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=en">IP/05/149</a></p>


