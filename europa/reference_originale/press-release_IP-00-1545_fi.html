					<p align="right"><b>IP/00/1545</b></p>
<p align="right">Bryssel, 22. joulukuuta 2000</p>
<h1>
<a name="Heading5"></a><b>Komissio hyväksyy Stora Enson ja
AssiDomänin yhteisyrityksen</b></h1>
<p><b><i>Euroopan komissio on hyväksynyt suomalaisen Stora Enson ja
ruotsalaisen AssiDomänin yhteisyrityksen. Yhteisyrityksen nimeksi tulee
Billerud, ja siihen yhdistetään emoyhtiöiden säkki- ja
voimapaperituotanto sekä osa niiden aaltopahvin ja sellun valmistuksesta. 
</i></b></p>
<p>Stora Enso ja AssiDomän kuuluvat Euroopan suurimpiin
metsäteollisuusyrityksiin. </p>
<p>Stora Enso valmistaa erityisesti puukuitupitoisia tuotteita. Sen
avaintoimialoja ovat sanomalehtipaperi, aikakauslehtipaperi, hienopaperi ja
pakkauskartongit. Stora Ensolla on myös pieni säkki- ja
voimapaperitehdas.</p>
<p>AssiDomänin päätoimialat ovat pakkauskartongit, säkki- ja
voimapaperi, sellu ja sahatavara. </p>
<p>Stora Enson ja AssiDomänin yhteisyritykseen tulee kuulumaan kolme
Ruotsissa sijaitsevaa tehdasta. Säkki- ja voimapaperin markkinoilla
Billerudin markkinaosuus jää Euroopan talousalueella alle 20
prosentin. Suurin yritys markkinoilla on Mondi/Frantschach. Muita suuria
kilpailijoita ovat UPM-Kymmene ja JSC Seqezha. Emoyhtiöiden ja
yhteisyrityksen yhteenlaskettu markkinaosuus aaltopahvin ja sellun markkinoilla
jää alle 15 prosentin.  </p>
<p>Yritys tuottaa myös pieniä määriä
nestepakkauskartonkia, mutta tuotanto myydään yksinomaan Stora Ensolle
eikä sillä näin ollen ole vaikutusta avoimilla markkinoilla.</p>
<p>Komissio on selvitystensä perusteella tullut siihen tulokseen, että
suunniteltu fuusio ei aiheuta kilpailuongelmia. </p>

