					<p align="right"><b>IP/05/1068</b></p>
<p align="right">Brusel 25. augusta 2005</p>
<h1>
<a name="Heading4"></a><b>Vtáčia chrípka: Komisia
žiada členské štáty, aby zintenzívnili dozor
</b></h1>
<p><b><i>Európska komisia dnes v Bruseli zvolala stretnutie
veterinárnych expertov zo všetkých členských
štátov, aby diskutovali o situácii v súvislosti
s vtáčou chrípkou v Ázii a Rusku (na
Sibíri) a o vhodných krokoch, ktoré by mali
podniknúť na zvýšenie ostražitosti voči
šíreniu choroby do EÚ. Komisia požiadala členské
štáty, aby zintenzívnili dozor, a na zjednodušenie ich
úsilia uvoľní finančné prostriedky. Na stretnutí
sa dohodlo viacero krokov vrátane previerky núdzových plánov
a zvýšenia ostražitosti s cieľom
zabezpečiť dôkladné presadenie už prijatých
opatrení, akým je napríklad zákaz dovozu.
Všeobecný zákaz chovania hydiny vonku sa však hodnotil ako
neprimeraný k súčasnému riziku šírenia choroby
sťahovavými vtákmi.</i></b></p>
<p>Komisár pre zdravie a ochranu spotrebiteľa Markos Kyprianou
povedal: <i>„Jednoznačne chceme urobiť čo najviac pre to,
aby sa zabránilo rozšíreniu tejto zničujúcej
epidémie do EÚ. Pokračujeme v dôkladnom
monitorovaní situácie, aby sa zabezpečilo presadenie tých
najvhodnejších opatrení na zníženie rizika.“
</i></p>
<p>Skupina expertov diskutovala o súčasnej situácii
ohľadom vtáčej chrípky v Ázii vrátane Ruska
(Sibír) a zhodla sa na tom, že existuje dôvod pre
vážne obavy. Nie je však k dispozícii dostatok
informácií, aby sa dalo určiť, do akej miery
šírenie choroby zapríčinilo voľne žijúce
vtáctvo. Rozsiahla diskusia bola venovaná možnosti
šírenia choroby do EÚ sťahovavým vtáctvom.
Vzhľadom na súčasné poznatky o trasách
sťahovavých druhov vtákov, ktoré by mohli predstavovať
riziko šírenia vírusu, dospela skupina k záveru,
že bezprostredné riziko je pravdepodobne vzdialené alebo
nízke podľa toho, o ktorú oblasť EÚ ide. Predsa
však došlo k dohode o niekoľkých opatreniach na
zníženie rizika. </p>
<p>EÚ začala intenzívne sledovať domáce
a voľne žijúce vtáctvo už v roku 2003.
Expertná skupina podrobila previerke dozorné opatrenia, ktoré
vtedy prijali členské štáty a ktoré sa odvtedy
každý rok prispôsobovali. Odporučila všetkým
členským štátom, aby urýchlene preverili
a zintenzívnili dozorné programy plánované na roky
2005/2006 zvýšením odberu vzoriek sťahovavých
vodných vtákov, ktoré by mohli niesť riziko
šírenia choroby na ich letových trasách. Spolupráca
medzi členskými štátmi, koordinovaná Komisiou, by sa
mala zlepšiť. </p>
<p>Na začiatok septembra je naplánované ďalšie
stretnutie expertov, kde bude Komisia koordinovať zintenzívnenie
dozoru, na ktorý sú k dispozícii prostriedky
Spoločenstva.</p>
<p>Všetky členské štáty prijali opatrenia
požadované právom EÚ, ktoré v prípade,
že sa objaví vtáčia chrípka, zabezpečujú jej
zistenie a rýchle odstránenie z kŕdľov.
Kľúčom k čo najmenšiemu rozšíreniu
v prípade výskytu nákazy je skoré zistenie
a rýchle konanie. Expertná skupina si všimla konkrétne
preventívne opatrenia zrealizované alebo oznámené
v sektoroch hydiny niektorých členských štátov v
odozve na prepuknutie choroby v Rusku, ale všeobecný zákaz
chovu hydiny vonku zhodnotila ako neprimeraný. </p>
<p>Vo všetkých členských štátoch by sa však
mali preveriť opatrenia biologickej bezpečnosti vykonávané
v jednotlivých chovoch (napr. dezinfekcia vozidiel, ktoré sa
pohybujú medzi chovmi) a pokiaľ je to potrebné, mali by sa
upevniť na základe hodnotenia rizika v konkrétnom prípade.
Pri tomto hodnotení by sa mali vziať do úvahy letové trasy
sťahovavých vodných vtákov a situácie, kedy sa
môžu voľne žijúce vtáky dostať do
blízkeho styku s domácimi zvieratami (napr. pri rybníkoch).
V rizikových situáciách by sa malo zvážiť aj
očkovanie.</p>
<p>Expertná skupina okrem toho odporučila členským
štátom, aby prostredníctvom ďalších
<u>osvetových programov</u> nabádali chovateľov
k zlepšovaniu opatrení biologickej bezpečnosti,  preverovali
a aktualizovali <u>núdzové plány</u> v prípade
výskytu vtáčej chrípky podľa právnych predpisov
EÚ a zabezpečili dôkladné uplatnenie
súčasných <u>opatrení a kontrol na vonkajších
hraniciach EÚ</u>, pokiaľ ide o obchodné zásielky, ako aj
osobný dovoz jednotlivcov, najmä dovoz vtákov ako
spoločenských zvierat. V núdzových plánoch by sa
mala plne zohľadniť potreba primeranej ochrany pracovníkov
sektora hydiny, ktorí sú vystavení riziku infekcie. A napokon
spotrebitelia by mali mať k dispozícii riadne a spoľahlivé
informácie, aby nedošlo k poklesu ich dôvery.</p>

