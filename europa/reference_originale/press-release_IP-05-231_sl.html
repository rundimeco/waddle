					<p align="right"><b>IP/05/231</b></p>
<p align="right">Bruselj, 2. marec 2005</p>
<h1>
<a name="Heading4"></a><b>Komisija začenja posvetovanja o
prihodnji pomorski politiki Unije</b></h1>
<p><b><i>Evropska komisija je danes objavila svojo odločitev o začetku
posvetovalnega postopka o prihodnji pomorski politiki Unije. V sporočilu,
ki sta ga skupno predstavila predsednik José Manuel Barroso in komisar Joe
Borg, Komisija določa razloge za to pobudo. Sporočilo poudarja, da
morje znatno prispeva k našemu preživetju in dobremu počutju ter
predstavlja potencial za gospodarsko rast. Izziv je, kako zagotoviti, da lahko
ta potencial izkoristimo v največji možni meri na trajnostni
način. Celostni pristop bi pripomogel k izogibanju konfliktov in
optimiziral sinergije med različnimi morskimi dejavnostmi, da bi okrepil
njihov gospodarski potencial in zavaroval okolje. Prav tako bi spodbudil
večje sodelovanje zainteresiranih strani in omogočil vsem zadevnim
strankam, da upoštevajo morje kot celoto ter dojamejo posledice vsakega
niza dejavnosti na to celoto. Projektna skupina, sestavljena iz komisarjev,
odgovornih za politike, povezane z morjem, ki ji predseduje komisar Borg, bo
pripravila posvetovalni dokument o prihodnji pomorski politiki Unije. Objava
tega dokumenta, predvidena za prvo polovico prihodnjega leta, bo sprožila
obširno posvetovanje o možnostih za pomorsko politiko Unije. Komisija
bo nato proučila vse prispevke in odločila, kakšno obliko bi ta
politika morala zavzeti, preden bo pripravila predloge v tej smeri.</i></b></p>
<p>Predsednik Barroso je izjavil: „Preteklost, sedanjost in prihodnost
Evrope je zasidrana v oceanih in morjih. Samo če bomo dobro skrbeli zanje,
bodo lahko oceani in morja skrbeli za nas in prihodnje generacije. Pomorska
politika EU lahko pomaga sprostiti izreden potencial Evrope za rast ob hkratnem
varovanju našega morskega okolja. Z odgovornim upravljanjem naših
skupnih morskih virov lahko oceani in morja še dolga leta ostanejo vir
bogastva in zadovoljstva za vsakogar v Evropi.“</p>
<p>„Pomorska politika bi nam omogočila prepoznati, uskladiti in
izvesti ukrepe, povezane z morjem, v Uniji na način, ki bi optimiziral
gospodarske in rekreacijske dobičke morja na bolj trajnosten način in
z več sodelovanja. Zelo se veselim sodelovanja z mojimi kolegi ter javnimi
in zasebnimi zainteresiranimi stranmi pri tem zanimivem projektu,“ je
izjavil komisar Joe Borg, odgovoren za ribištvo in pomorske zadeve.</p>
<p>Predsednik Barroso je prosil Joe Borga, naj „vodi novo projektno
skupino za pomorsko politiko s ciljem, da začne z obsežnim
posvetovanjem o prihodnji pomorski politiki Unije“. Zadevni komisarji so
Günter Verheugen, odgovoren za podjetništvo in industrijo, Jacques
Barrot: promet, Stavros Dimas: okolje, Danuta Hübner: regionalna politika,
Janez Potočnik: znanost in Andris Pieblags: energetika. Prav tako bodo
lahko k sodelovanju povabljeni drugi komisarji, kadar se bodo razprave
navezovale na vprašanja, povezana z njihovimi resorji. Pri pripravi
posvetovalnega dokumenta bodo strokovna znanja izpeljana iz številnih
političnih in tehničnih področij.</p>
<p>Morje je zelo pomembno za Unijo. Dvajset držav članic ima obale, ki
obsegajo skoraj 70 000 km. Skoraj polovica prebivalcev EU živi manj kot 50
km od obale. Pomorske regije EU 15 držav članic so že dosegle
več kot 40 % BNP. Ladjedelništvo, pristanišča, ribištvo
in s tem povezane storitvene dejavnosti zaposlujejo dva milijona in pol ljudi
(glej priložene sezname in <a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>)</p>

