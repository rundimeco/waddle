					<p align="right"><b>IP/05/1175</b></p>
<p align="right">Brusel, 22. septembra 2005</p>
<h1>
<a name="Heading4"></a><b>Prvý rozpočet rozšírenej
EÚ poskytuje výhody všetkým členským
štátom.</b><b> Hlavní príjemcovia zostávajú
tí istí </b></h1>
<p><b><i>Rozpočet na rok 2004 znamenal ďalší krok smerom
k modernizácii štruktúry výdavkov EÚ. Pre
príjemcov v členských štátoch bolo
vyčlenených približne 92 miliárd eur. Každá z
krajín obdržala finančné prostriedky pre regionálne
politiky, poľnohospodárstvo, konkurencieschopnosť, pracovné
miesta a výskum. Čiastka 7,5 miliardy eur bola odovzdaná
krajinám mimo Únie alebo z nej malo úžitok
niekoľko členských štátov. Hlavní príjemcovia
spomedzi členských štátov zostávajú tí
istí ako v roku 2003. Vo všetkých desiatich nových
členských štátoch bola rozpočtová rovnováha
viditeľne  a výrazne priaznivejšia ako v roku 2003,
keď tieto štáty ešte neboli členmi EÚ. 
Zároveň nevyvolala žiadne podstatné zvýšenie
príspevkov od 15 starých členov EÚ.  To sú hlavné
zistenia „Správy o alokácii výdavkov EÚ v roku
2004 medzi členskými štátmi“. Komisárka Dalia
Grybauskaité to komentovala takto: „Správa jednoznačne
ukázala, že rozšírenie bolo prospešné pre
všetkých členov Únie“. </i></b></p>
<p>Najväčším príjemcom finančných
prostriedkov EÚ v roku 2004 bolo Španielsko (16,4 miliardy eur),
ktoré v tomto predbehlo štáty s vyšším
počtom obyvateľov, a to Francúzsko (12,9 miliardy eur),
Nemecko (11,7 miliardy eur), Taliansko (10,4 miliardy eur) a Spojené
kráľovstvo (7,1 miliardy eur). Španielsko je tiež
najväčším príjemcom finančných prostriedkov
vyčlenených pre štrukturálne operácie pred Nemeckom,
Talianskom a Portugalskom. </p>
<p>Finančné prostriedky určené pre nové
členské štáty ešte len začali
prichádzať.  Poľsko (2,7 miliardy eur) je na desiatom mieste
medzi 25 členskými štátmi. Všetky nové
členské štáty zaznamenali v roku 2004 kladné
čisté saldo vo výške 2,9 miliardy eur, čo predstavuje
nárast o 1,3 miliardy eur v porovnaní s rokom 2003,
keď vstúpili do EÚ.  </p>
<p>Z hľadiska podielu na hrubom národnom dôchodku (HND)
Grécko (3,52 % HND)  a Portugalsko (3,35 %) dostali relatívne
najviac finančných prostriedkov a po nich Litva (2,81 %),
Estónsko (2,50 %) a Lotyšsko (2,46 %).  </p>
<p>Úžitok sa rozložil na všetky členské
štáty. Výdavky sa stále viac presúvajú smerom
k politikám spojeným s konkurencieschopnosťou. 
V porovnaní s minulým rokom sa v roku 2004 podiely pre
jednotlivé položky v politikách zmenili. Prostriedky
vyčlenené členským štátom pre
štrukturálne operácie, ktoré zahŕňajú
kohéziu a regionálny rozvoj, sa podstatne zvýšili
z 28,5 miliardy eur na 34,1 miliardy eur (+ 19,8 %), rovnako aj
výdavky na vnútorní politiky vrátane vnútorného
trhu a výskumu ( z 4,9 miliardy eur v roku 2003 na 6 miliárd
eur v roku 2004).  </p>
<p>Prostriedky vyčlenené pre členské štáty na
poľnohospodárstvo a rozvoj vidieka predstavovali 47,5 % (43,6 miliardy
eur) celkových pridelených výdavkov v roku 2004, čo
predstavovalo pokles z 54,1 % (44,4 miliardy eur) v roku 2003.
Hlavní príjemcovia v oblasti poľnohospodárstva sa
nezmenili. V absolútnom vyjadrení dostalo najviac
finančných prostriedkov Francúzsko, po ňom Španielsko,
Nemecko, Taliansko a Spojené kráľovstvo.  </p>
<p>Najviac finančných prostriedkov na vnútorné politiky
dostalo Nemecko, nasledované Francúzskom, Belgickom, Spojeným
kráľovstvom a Talianskom.  </p>
<p>Administratívne výdavky EÚ boli silne koncentrované.
Väčšina prostriedkov sa poskytla Belgicku a Luxembursku,
dvom sídelným štátom inštitúcií
Európskej únie.  </p>
<p>Najväčším zdrojom príjmov do rozpočtu EÚ
boli v roku 2004 príspevky od členských štátov
(tvorené príspevkami, ktoré sú založené na DPH
a HND) v celkovej výške 82,9 miliardy eur. Zvyšok
pochádza z tzv. tradičných vlastných zdrojov (clá
a poľnohospodárske platby), prebytkov z roku 2003
a ostatných príjmov. </p>
<p>Správa podrobne analyzuje alokáciu výdavkov EÚ pre
jednotlivé členské štáty podľa
položiek politík a subkategórií výdavkov.
Poskytuje číselné údaje o skutočnom plnení
rozpočtu pre desať nových členských štátov.
Obsahuje celkové aktualizované a harmonizované série
týkajúce sa pridelených výdavkov, príjmov
a rozpočtových rovnováh od roku 1992 do roku 2004.
Finančná správa pre rok 2004 bola uverejnená
v máji 2005 a uvádza, aké výhody
z týchto výdavkov vyplynuli.   </p>
<p>Správa o pridelených výdavkoch je k dispozícii
na:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a>
</p>
<p>Finančná správa pre rok 2004 je k dispozícii na:</p>
<p><a
href="http://ec.europa.eu/budget/pdf/execution/execution/financialreport04/rap_fin_sk.pdf">http://ec.europa.eu/budget/pdf/execution/execution/financialreport04/rap_fin_sk.pdf</a>
</p>

