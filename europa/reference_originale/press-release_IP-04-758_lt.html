					<p align="right"><b>IP/04/758</b></p>
<p align="right">Bruselis, 2004 birželio 16 d.</p>
<h1>
<a name="Heading4"></a><b>Atnaujindama ir supaprastindama ES
teisės aktus Komisija daro didelę pažangą</b></h1>
<p><b><i>Šiandien Komisija priėmė pranešimą dėl
2003 m. vasario mėn. iniciatyvos dėl Bendrijos acquis atnaujinimo ir
supaprastinimo, kuriuo siekiama supaprastinti Bendrijos antrinius teisės
aktus ir sumažinti Bendrijos acquis apimtis. Apskritai šioje srityje
Komisijos padaryta pažanga yra patenkinama. Iki 2004 m. kovo mėn.
pabaigos Komisija priėmė 30 iniciatyvų dėl teisės
aktų supaprastinimo ir toliau renkasi kitus dokumentus supaprastinimui.
Laukiama, kol Parlamentas ir Taryba svarstys 20 pasiūlymų dėl
teisės aktų supaprastinimo. Techniniame lygmenyje daroma nemaža
pažanga kodifikuojant dokumentus, o beveik 900 teisės aktų dabar
nagrinėjami siekiant nuspręsti, kaip jie bus pašalinti iš
acquis. Viso ES acquis konsolidavimas buvo baigtas, kaip planuota, iki 2003
metų vasaros.</i></b></p>
<p>Komisija, remdamasi būsimo Nyderlandų ir 2004 m. bei 2005 m.
(Airijos, Nyderlandų, Liuksemburgo ir Jungtinės Karalystės)
pirmininkavimo Taryboje prioritetais, 2004 m. sausio mėn. Bendrojoje
iniciatyvoje dėl teisinės bazės reformos ir Pavasario Europos
Tarybos veiklos kryptyse, pateikia savo nuomonę dįl šių
iniciatyvų. Ši iniciatyva įtraukta į 2002 m. birželio
mėn. Komisijos Veiksmų planą dėl geresnės teisinės
bazės siekiant užtikrinti, kad Bendrijos antrinės teisės
aktai būtų skaidrūs, veiksmingi, nepasenę ir palankūs
vartotojui, ir pagal Lisabonos strategiją sustiprintų
konkurencingumą.</p>
<p><b>Bendrijos teisės aktų supaprastinimas</b></p>
<p>Paprastinimu siekiama iš dalies pakeisti esamus teisės aktus ir
sumažinti įgyvendinimo, reikalavimų atitikimo ir kontrolės
išlaidas. Komisijos vykdoma paprastinimo programa apima iniciatyvų
dėl daugiau nei 60 teisės aktų supaprastinimo parengimą.
Komisijos jau priimtos 25 iniciatyvos sumažino administracines
išlaidas privačioms šalims. Be to, nuo 2003 m. vasario mėn.
Komisija peržiūrėjo 21 politikos sektorių siekdama nustatyti
tolimesnį paprastinimo potencialą.</p>
<p>Komisija džiaugiasi dėl Tarybos sprendimo iki 2004 m. pabaigos
nustatyti Bendrijos teisės aktų atnaujinimo ir supaprastinimo
prioritetus, į kuriuos savo programoje turėtų atsižvelgti
Komisija. Komisija tikisi, kad pilnas tarpžinybinio susitarimo dėl
veiksmingesnio teisės aktų leidimo įgyvendinimas gali
užtikrinti greitesnį teisės aktų priėmimą.</p>
<p><b>Bendrijos acquis apimties mažinimas</b></p>
<p>2001 m. Komisija nusistatė tikslą sumažinti acquis apimtį
25% (kurie sudarytų beveik 22 500 Oficialiojo leidinio puslapių). Ji
parengė išsamią programą dėl esamų teisės
aktų kodifikavimo, kuri turėtų būti baigta iki 2005 m.
pabaigos ir sumažintų acquis apie 30 000 – 35 000
puslapių.</p>
<p>Per pastaruosius 6 metus kodifikuotų tekstų rengimas
dramatiškai išaugo. Tačiau oficialus teisės aktų
priėmimas ir išspausdinimas atidedamas dėl pasirengimo narystei
moratoriumo ir poreikio išversti acquis į naujas kalbas (šis
procesas vykdomas atitinkamose valstybėse narėse). Todėl
tikėtina, kad sumažinimo 25% tikslas nebus pasiektas iki 2004
metų pabaigos, bet jis turėtų būti pasiektas per
pagrįstą laikotarpį po to. </p>
<p>Išleidus 2003 m. vasario mėn. iniciatyvą
įsibėgėjo pasenusių teisės aktų pašalinimo
procedūros. Komisija svarsto, koks būtų geriausias būdas
beveik 900 teisės aktų pašalinti iš acquis. Trečdalis
šių dokumentų bus pašalinti per kitas keletą
savaičių.</p>
<p>Konsolidavimo rezultatai yra laisvai prieinami kiekvienam <i>EUR-Lex
</i>duomenų bazėje. Konsolidavus teisės aktus gyventojams ir
ūkio subjektams suteikiama supaprastinta prieiga prie Bendrijos acquis,
nors konsolidavimas ir nėra teisiškai įpareigojantis.</p>

