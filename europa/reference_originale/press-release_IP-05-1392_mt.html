					<p align="right"><b>IP/05/1392</b></p>
<p align="right">Brussell, 9 ta’ Novembru 2005</p>
<h1>
<a name="Heading4"></a><b>Konsolidazzjoni, kondizzjonalità,
komunikazzjoni – </b><br><b>l-istrateġija tal-politika
tat-tkabbir</b></h1>
<p><b><i>Illum il-Kummissjoni adottat strateġija ġenerali tat-tkabbir
għall-pajjiżi kandidati l-Kroazja u t-Turkija, u għal
pajjiżi li għandhom il-potenzjal li jsiru kandidati fil-Balkani
tal-Punent. L-istrateġija hi bbażata fuq tliet prinċipji:
konsolidazzjoni ta' l-impenji ta' l-UE għat-tkabbir, applikazzjoni ta'
kondizzjonalità ġusta u rigoruża, u komunikazzjoni aħjar
dwar it-tkabbir. </i></b></p>
<p>Il-Kroazja u t-Turkija huma pajjiżi kandidati, u l-Balkani tal-Punent
għandhom perspettiva Ewropea ċara. L-Unjoni se żżomm
l-impenji tagħha meta l-pajjiżi jissodisfaw il-kundizzjonijiet stretti
għall-adeżjoni. Fl-istess ħin, l-UE trid tikkomunika aħjar
l-għanijiet u l-isfidi tal-proċess ta’ l-adeżjoni. </p>
<p>Meta ppreżenta l-istrateġija għat-tkabbir, Olli Rehn,
il-Kummissarju għat-tkabbir qal: “Proċess tat-tkabbir li huwa
mmaniġġjat sewwa huwa wieħed mill-għodod ta’ politika
l-aktar qawwija u l-aktar ta’ suċċess ta’ l-UE. L-ispinta
ta’ l-UE tgħin it-trasformazzjoni demokratika u ekonomika
tal-pajjiżi. Iċ-ċittadini Ewropej kollha jibbenefikaw meta
jkollhom ġirien li huma demokraziji stabbli u ekonomiji tas-suq ta'
suċċess. L-UE ma tistax tabbanduna r-responsabbiltajiet tagħha.
Imma l-pass tat-tkabbir għandu jikkunsidra kemm kapaċi tassorbi
l-UE”.<i> </i></p>
<p>L-UE trid tibqa’ rigoruża meta titlob li jiġu sodisfatti
l-kriterji tagħha, imma ġusta billi tippremja l-progress. Pajjiżi
aspiranti jistgħu jimxu minn stadju tal-proċess għall-ieħor
meta jkunu ssodisfaw il-kundizzjonijiet ta’ dak l-istadju. Il-Kummissjoni
tgħin lill-pajjiżi u tissorvelja l-progress tagħhom. </p>
<p>Ir-relazzjoni ta’ l-UE mal-Kroazja u t-Turkija daħlu
f’fażi ġdida fit-3 ta’ Ottubru meta nfetħu
n-negozjati għall-adeżjoni. In-negozjati jkunu bbażati fuq
il-merti tal-pajjiż innifsu u l-pass tagħhom jiddependi fuq
il-progress tal-pajjiż sabiex jissodisfa l-kundizzjonijiet
tas-sħubija. </p>
<p>Għall-pajjiżi l-oħra tal-Balkani tal-Punent, il-Kummissjoni
tipproponi pjan biex twettaq il-perspettivi Ewropej, li jistabbilixxi l-istadji
u l-kundizzjonijiet marbuta ma' kull stadju. It-twaqqif ta’ Ftehim
ta’ Stabilità u Assoċjazzjoni (SAA) ma’ l-UE huwa pass
fundamentali f’dan il-proċess. L-Albanija għamlet progress
ġenerali biżżejjed biex twaqqaf kapaċità ta’
implimentazzjoni li tiftaħ it-triq għal konklużjoni ta’
negozjati dwar ftehim simili. Is-Serbja u l-Montenegro għadhom kemm
fetħu n-negozjati ta' l-SAA, u l-Bosnija u Herżegovina se tagħmel
hekk dalwaqt. </p>
<p>Rekord sodisfaċenti ta’ pajjiż fl-implimentazzjoni ta’
l-obbligi ta’ l-SAA (inkluż applikazzjoni tad-dispożizzjonijiet
relatati mal-kummerċ fil-forma ta' Ftehim Interim) ikun element essenzjali
għall-UE biex tikkunsidra kull applikazzjoni għas-sħubija. Fuq
il-bażi ta’ opinjoni tal-Kummissjoni, l-UE tista’ tagħti
lil pajjiż l-istatus ta’ kandidat. Il-Kummissjoni tirrakkomanda li
l-Kunsill jagħti l-istatus ta’ pajjiż kandidat lir-Repubblika
ex-Jugoslava tal-Maċedonja.</p>
<p>L-istatus ta’ kandidat huwa għarfien politiku ta’ relazzjoni
eqreb ma’ l-UE, imma ma jfissirx li pajjiż jista’
awtomatikament jibda n-negozjati għal sħubija fl-UE.  Biex
jagħmel dan, il-pajjiż irid jilħaq grad suffiċjenti
ta’ konformità ġenerali mal-kriterji tas-sħubija.
B’mod partikolari, il-pajjiż irid jissodisfa l-kriterji
politiċi, inkluża kooperazzjoni sħiħa mat-Tribunal
Internazzjonali għall-ex-Jugoslavja fejn relevanti.  </p>
<p>Aktar progress
mill-Kosovo<sup><b><a name="fnB1" href="#fn1">[1]</a></b></sup> lejn l-UE huwa
wkoll parti mill-istrateġija tat-tkabbir. L-integrazzjoni Ewropea hija
essenzjali biex tinkiseb soluzzjoni sostenibbli dwar l-istatus tal-Kosovo li
ssaħħaħ is-sigurtà u l-istabilità tar-reġjun. 
<br>Għal aktar tagħrif ara: <br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=en">MEMO/05/410</a>,
<a
href="/rapid/pressReleasesAction.do?reference=MEMO/05/411&format=HTML&aged=0&language=EN&guiLanguage=en">MEMO/05/411</a>
u <a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=en">MEMO/05/412</a>
u</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> iggvernat taħt
ir-Reżoluzzjoni tal-Kunsill tas-Sigurtà tal-UN 1244</p>


