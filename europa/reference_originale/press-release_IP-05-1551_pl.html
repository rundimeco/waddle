					<p align="right"><b>IP/05/1551</b></p>
<p align="right">Bruksela, dnia 8 grudnia 2005 r.</p>
<h1>
<a name="Heading4"></a><b>Komisja Europejska uprości przepisy w
dziedzinie rybołówstwa</b></h1>
<p><b><i>Komisja Europejska przyjęła dzisiaj plan działania na
rzecz usprawnienia i uproszczenia prawodawstwa w dziedzinie
rybołówstwa w okresie 2006-2008. Stanowi to kolejny krok na drodze do
uproszczenia Wspólnej Polityki Rybołówstwa (WPR). Plan jest
częścią wspieranego przez Komisję ogólnego procesu
upraszczania prawodawstwa. Szczegółowe propozycje opracowano na
podstawie konkluzji Rady w sprawie uproszczenia WPR oraz szeroko zakrojonego
procesu konsultacji, w którym wzięły udział Państwa
Członkowskie i przedstawiciele sektora rybołówstwa. Plan
określa szereg priorytetowych inicjatyw na kolejne trzy lata w dwóch
najważniejszych obszarach, którymi są ochrona zasobów i
kontrola rybołówstwa. Komisja po raz pierwszy zamierza
przyjąć tego rodzaju plan sektorowy, który umożliwi
konkretne zastosowanie strategii uproszczenia nie tylko w odniesieniu do
przepisów obowiązujących w sektorze rybołówstwa, lecz
także ogólne uproszczenie prawodawstwa UE.</i></b></p>
<p>“W opracowywaniu planu działania znaczący udział
miały wszystkie zainteresowane strony, które również
pragną uproszczenia i usprawnienia przepisów w dziedzinie
rybołówstwa. Jeżeli przepisy są bardziej zrozumiałe,
łatwiej jest je stosować i kontrolować ich stosowanie, co
ułatwia pracę wszystkim zainteresowanym stronom. Inicjatywa ta jest
wyraźnym dowodem zaangażowania Komisji na rzecz poprawy otoczenia
regulacyjnego" 	- powiedział Joe Borg, komisarz ds. rybołówstwa i
gospodarki morskiej. </p>
<p>Celem uproszczenia Wspólnej Polityki Rybołówstwa jest: </p>
<ul>
<li>zapewnienie zrozumiałości i jednoznaczności tekstów
prawnych; </li>
<li>zapewnienie zarówno rybakom, jak i urzędnikom administracji
krajowej dostępu do zwięzłych i podanych w zrozumiałej
formie informacji, oraz</li>
<li>zmniejszenie obciążeń, jakie obecnie wynikają dla obydwu
tych grup z niepotrzebnych komplikacji w tekstach prawnych. </li></ul><p>W tym
celu, jak również przyjmując na siebie zobowiązanie
zagwarantowania, że nowe przepisy i wszystkie instrumenty obecnie poddawane
przeglądowi w przyszłości spełnią te kryteria, Komisja
wybrała kilka aktualnie obowiązujących tekstów prawnych,
których restrukturyzację i przegląd określiła jako
priorytetowe.  Są wśród nich instrumenty prawne dotyczące:
całkowitych dopuszczalnych połowów (TAC) i kwot oraz
nakładów połowowych; środków technicznych
służących ochronie narybku; gromadzenia danych i zarządzania
nimi; środków monitorowania, w tym komputerowych systemów
monitorowania; obowiązków sprawozdawczych; oraz zezwoleń na
połowy poza wodami UE. Poprzez skoncentrowanie się na kwestiach
ochrony i kontroli Komisja ma nadzieję ulepszyć warunki pracy
rybaków oraz urzędników instytucji państwowych w sektorze
rybołówstwa, co pozwoli na skuteczne, efektywne i przejrzyste
stosowanie Wspólnej Polityki Rybołówstwa. </p>
<p>Wspomniany proces uproszczenia i udoskonalenia prawa idzie w parze z innym
celem Komisji, polegającym na usprawnieniu procesu konsultacji ze
wszystkimi zainteresowanymi stronami w sektorze rybołówstwa. Dlatego
plan działania zawiera również szczegółowe
zobowiązania w zakresie wcześniejszej i pełniejszej konsultacji
oraz większego udziału zainteresowanych stron nie tylko w
opracowywaniu samej polityki, lecz również w zapewnieniu rybakom
pełnej informacji na temat ich praw i obowiązków. </p>
<p>Plan działania potwierdza także inne inicjatywy podjęte
niedawno przez Komisję w ramach reformy Wspólnej Polityki
Rybołówstwa, między innymi: przyjęcie wieloletniego
podejścia do strategii ochrony; skierowanie instrumentów
służących ochronie na region lub łowisko; zwiększenie
stopnia, w jakim uwzględniane są interakcje zachodzące
pomiędzy rybołówstwem a środowiskiem w badaniach naukowych i
w działaniach związanych z gromadzeniem danych; oraz szersze
zastosowanie nowoczesnych technologii, w tym systemów IT, do celów
kontroli, monitorowania i sprawozdawczości. </p>
<p>Wiele spośród szczegółowych propozycji ujętych w
planie działania znajduje swój początek w zasadach ogólnych,
jakie Komisja już zaczęła stosować w nowych tekstach
prawnych. Na przykład wnioski dotyczące TAC i kwot na Morzu
Bałtyckim na rok 2006 zostały oddzielone od ogólnego wniosku
dotyczącego TAC i kwot na innych wodach Wspólnoty, dzięki czemu
mogły one zostać przekazane do dyskusji w Radzie na miesiąc przed
zwyczajową datą rozpoczęcia corocznego procesu dotyczącego
TAC i kwot. Niedawno opracowany wniosek w sprawie środków technicznych
na Morzu Bałtyckim również pokazuje, co można
osiągnąć w praktyce, jeżeli wszystkie zainteresowane strony
rzeczywiście pragną, aby uproszczenia prawa stało się
faktem. </p>
<p>Plan działania na lata 2006-2008 wyznacza ambitny program pracy dla
Komisji i jej partnerów na następne trzy lata. Jego praktyczna
realizacja będzie jednym z najważniejszych etapów w tworzeniu
takiej Wspólnej Polityki Rybołówstwa, którą nie tylko
będzie łatwiej zrozumieć i realizować, lecz która
także będzie miała większe szanse na osiągnięcie
swoich bliźniaczych celów: zrównoważonego i
przynoszącego zysk rybołówstwa europejskiego opartego na zdrowych
zasobach rybnych i zdrowym środowisku morskim. </p>

