IP/04/576
V Bruselu dne 1. května 2004
1. květen je pro Evropu historickou událostí.
Dnes v rodině EU vítáme 10 nových
členských států a 75 milionů nových
občanů Unie.
Padesát let poté, co začal rozsáhlý projekt
evropské integrace, mizí jednou provždy rozdělení
dané studenou válkou. Nyní žijeme ve sjednocené
Evropě.
Dostat se tak daleko vyžadovalo od obyvatel a politiků nových
členských států odvahu, odhodlání a velké
úsilí. Zároveň to vyžadovalo prozíravost a
velkorysost od obyvatel a čelných představitelů
současné Evropské unie.
Tento týden s obrovským potěšením
přivítám v Evropské komisi 10 nových kolegů.
Oni i jejich spoluobčané přinášejí do Unie
kulturní dědictví a rozmanitost 10 států
s nejrůznější historií se silnými
historickými kořeny, jež sahají celá staletí do
minulosti.
S tím, jak se rozšíření stane skutečností,
bude lid Evropy slavit na řadě kulturních akcí,
pořádaných od západního pobřeží Irska po
východní hranici Polska, od Valetty na jihu po
nejsevernější výběžek Finska. Evropané v
tento den oslavují, že již nejsou rozděleni
umělými ideologickými překážkami.
Jakožto předseda Evropské komise chci zdůraznit, že
Komise je zde proto, aby sloužila občanům Evropy. Naším
úkolem je zajistit, aby Evropská unie pracovala pro své
občany, zabezpečit více kvalitnějších
pracovních příležitostí,
konkurenceschopnější hospodářství,
čistší životní prostředí a dokonce i
kvalitnější potraviny. Zároveň musíme
ochránit prostor svobody a spravedlnosti před dvojitou hrozbou
zločinu a terorismu.
Rozšíření však znamená mnohem víc. Jak
řekl ministerský předseda a předseda Rady Bertie Ahern
při své nedávné návštěvě Prahy:
„Zrovna tak, jako otevření hranic, znamená
rozšíření o otevření srdcí.“
Přestože mám velkou radost z tohoto
vynikajícího výsledku, totiž sjednocení kdysi
rozděleného světadílu, jsem si vědom toho, že se
jedná o pouhý začátek.
V nové Evropské unii se 455 miliony občanů
musíme všichni společně stavět na základech,
jež jsme pomáhali položit. Nic bychom neměli považovat
za samozřejmé. To, čeho jsme dosáhli, není
nezvratné. Naše spolupráce bude neustále narážet
na překážky a neustále budeme muset řešit
nové úkoly.
Sjednoceni v rozmanitosti však budeme silnější a
budeme lépe vybaveni pro překonávání
společných problémů. Sjednoceni v rozmanitosti
můžeme lépe zajistit bezpečí a prosperitu pro
všechny.
Vyzývám všechny Evropany, aby se připojili
k oslavám tohoto ohromujícího úspěchu.
Vítejte v nové Evropě!