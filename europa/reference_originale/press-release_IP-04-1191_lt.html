					<p align="right"><b>IP/04/1191</b></p>
<p align="right">Briuselis, 6 October 2004</p>
<h1>
<a name="Heading4"></a><b>JAV–Boeing: Europos Sąjunga
skundžia JAV Pasaulinėje prekybos organizacijoje dėl
„Boeing“ skiriamų subsidijų</b></h1>
<p><b><i>Šiandien Pasaulio prekybos organizacijoje ES paprašė
konsultacijų su JAV dėl tariamai teiktų subsidijų
„Boeing“ bendrovei. ES mano, kad tuo subsidijavimu buvo
šiurkščiai pažeistas PPO susitarimas dėl subsidijų
ir kompensacinių priemonių. JAV iškėlė bylą
dėl Europos paramos „Airbus“  šiandien anksčiau. ES
prekybos komisaras Pascal Lamy pareiškė: „JAV žingsniai
Pasaulio prekybos organizacijoje dėl Europos paramos „Airbus“
yra akivaizdus bandymas nukreipti dėmesį nuo „Boeing“
nuosmukio, į kurį ši bendrovė pateko pati. Tai taip pat
parodo, kad JAV niekada nebuvo rimtai nusiteikusi iš naujo derėtis
dėl galiojančio 1992 m. ES ir JAV dvišalio susitarimo.  Jeigu JAV
pasirinko tokį kelią, mes priimame jų iššūkį
jau vien dėl to, kad dabar pats metas nutraukti didžiulių
neteisėtų JAV subsidijų srautą „Boeing“
bendrovei, ypač naujajai jos programai 7E7.  Vis dėlto apmaudu, kad
JAV nusprendė pradėti bylinėjimąsi, kuris gali sutrikdyti
prekybą ir investicijas – taip pat ir į „Boeing“ 7E7
projektą.  Aeronautikos pramonės darbuotojai gali būti tikri, kad
Europos Komisija gins jų interesus.“    </i></b></p>
<p>Daugelį metų JAV administracija teikė subsidijas
„Boeing“ bendrovei, pirmiausia dengdama mokslinių tyrimų
ir technologijų plėtros sąnaudas per NASA, Gynybos
departamentą, Prekybos departamentą ir kitus administracijos
padalinius.  Nuo 1992 m. „Boeing“ gavo apie 23 mlrd. dolerių
JAV subsidijų. Be to, JAV administracija ir toliau kasmet teikia
„Boeing“ apie 200 mln. subsidijų pagal pajamų iš
užsienio apmokestinimo lengvatų įstatymą, pakeitusį FSC
(užsienio prekybos bendrovių įstatymus), nepaisydama PPO
sprendimų, kuriuose šios subsidijos aiškiai pripažintos
neteisėtomis. </p>
<p>Paskutinis ir pats gėdingiausias pažeidimas –
milžiniškos, maždaug 3,2 mlrd. dolerių subsidijos, iš
dalies teikiamos mokesčių lengvatų, atleidimo nuo
mokesčių ir infrastruktūros finansavimo pavidalu, „Boeing
7E7“, dar vadinamo „<i>Dreamliner“</i>, kūrimui ir
gamybai. Iš ES per kelerius metus surinktų įrodymų
akivaizdžiai matyti, kad tuo subsidijavimu buvo pažeistas PPO
susitarimas dėl subsidijų ir kompensacinių priemonių.</p>
<p>Juo pažeidžiamas ir 1992 m. ES ir JAV susitarimas dėl prekybos
dideliais civilinės paskirties orlaiviais, kuriame kaip tik reglamentuojami
JAV ir ES valstybės paramos  atitinkamai „Boeing“ ir
„Airbus“  bendrovėms forma ir dydis. </p>
<p>Nepaisydamos nuolatinių Komisijos kvietimų, JAV daugiau nei dvejus
metus atsisakinėjo dalyvauti dvišalėse konsultacijose, kurios
numatytos 1992 m. susitarime. </p>
<p>Beje, vos prieš dvi savaites gavusi JAV prašymą, Komisija
sutiko aptarti galimybę iš naujo svarstyti 1992 m. susitarimą su
sąlyga, kad persvarstant būtų aptartos visos subsidijų,
įskaitant tas, kurias teikia JAV, formos ir kad visas „Boeing
7E7“ subsidijas JAV pritaikytų prie 1992 m. susitarimo.   </p>
<p>Galiausiai kaip tik tuo metu, kai vyko visi šie svarstymai
(paskutinį kartą – konstruktyviame rugsėjo 16 d.
posėdyje), JAV paprašė PPO konsultacijų dėl Europos
paramos „Airbus“ bendrovei.  Iš to galima daryti
išvadą, kad JAV prašymas iš naujo derėtis dėl
galiojančio 1992 m. susitarimo niekada nebuvo pakankamai rimtas.     </p>
<p><b>PPO konsultacijų ir ginčų sprendimo tvarka</b></p>
<p>Norėdama spręsti ginčą Pasaulio prekybos organizacijoje,
pirmiausia skundą pateikusi PPO narė turi paprašyti
konsultacijos. Atsakovas per 10 dienų turi atsiliepti į
prašymą ir ne vėliau kaip per 30 dienų pradeda
konsultaciją (išskyrus atveją, kai abi šalys susitaria
kitaip). Konsultacijos metu reikėtų siekti rasti pozityvų
svarstomo klausimo sprendimą.</p>
<p>Jei konsultuojantis nepavyksta išspręsti ginčo per 60
dienų nuo prašymo pradėti konsultacijas, ieškovas gali
paprašyti ginčų sprendimo  institucijos sudaryti ginčo
sprendimo kolegiją (tačiau ieškovas gali paprašyti sudaryti
ginčo sprendimo kolegiją ir nepraėjus 60 dienų laikotarpiui,
jei abi šalys mano, kad konsultuojantis ginčo išspręsti
nepavyko).</p>
<p>Paskyrus kolegijos narius, ieškovas paprastai per 3–6
savaičių laikotarpį turi pateikti pirmą
raštišką pareiškimą, o skundo susilaukusi šalis
– dar per dvi tris savaites pateikti atsakymą.  Po to vyksta du
klausymai ir pateikiamas antras pareiškimas. Kolegijos procedūra
vidutiniškai trunka 12 mėnesių.  Po jos galima pateikti
apeliaciją, kurios nagrinėjamas neturi užtrukti ilgiau kaip 90
dienų. </p>
<p>Apie tai plačiau:</p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a></p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

