					<p align="right"><b>IP/05/1208</b></p>
<p align="right">Briselē, 2005.  gada 30. septembrī</p>
<h1>
<a name="Heading4"></a><b>Konkurence: jaunie automobiļu
izplatīšanas noteikumi sniedz izplatītājiem lielāku
brīvību konkurēt visā ES</b></h1>
<p><b><i>Tā dēvētajām „atrašanās vietas
klauzulām” līgumos starp automobiļu ražotājiem un
izplatītājiem no 2005. gada 1. oktobra vairs nevarēs
piemērot automātisko („grupu”) atbrīvojumu no EK
Līgumā noteiktā ierobežojošas
uzņēmējdarbības prakses aizlieguma (81. pants)
saskaņā ar Eiropas Komisijas automobiļu izplatīšanas
grupu atbrīvojuma Regulu 1400/2002. Šīs klauzulas izmantoja, lai
atturētu izplatītājus no tirdzniecības vietu
atvēršanas ārpus automobiļu ražotāju
noteiktajām ģeogrāfiskajām teritorijām, tai
skaitā, citās ES dalībvalstīs. Tomēr daudzi
automobiļu ražotāji un izplatītāji jau ir
izslēguši šīs klauzulas no saviem līgumiem.
Pārmaiņa sniedz izplatītājiem plašākas konkurences
iespējas, tādējādi veicinot cenu konkurenci un sekmējot
jauninājumus izplatīšanā. Šī pārmaiņa
attiecībā uz atrašanās vietas klauzulām ir
pēdējais posms Komisijas veiktajā automobiļu
izplatīšanas konkurences noteikumu reformā, kuras
pārējie posmi stājās spēkā 2002. gada
1. oktobrī (skat. <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>).
Trīs gadu periods pirms grupu atbrīvojuma atcelšanas
attiecībā uz „atrašanās vietas klauzulām”
bija paredzēts, lai automobiļu ražotājiem un
izplatītajiem dotu laiku piemēroties. </i></b></p>
<p>Konkurences komisāre <i>Neelie Kroes</i> sacīja: „Šis
pasākums ir paredzēts tālākai konkurences
pastiprināšanai automobiļu izplatīšanas nozarē.
Esmu iepriecināta, ka daudzi automobiļu ražotāji savos
izplatīšanas nolīgumos ar izplatītājiem vairs
neiekļauj atrašanās vietas klauzulas.”</p>
<p>Jaunie noteikumi attiecas uz pasažieru automobiļiem un vieglajiem
saimnieciski izmantojamiem transportlīdzekļiem. Ja atrašanās
vietas klauzulas ir izslēgtas no līgumiem ar automobiļu
ražotājiem, tad izplatītāji var darboties ārpus savas 
pārdošanas teritorijas, veicot arī pārrobežu
darījumus. Tas nozīmē, ka izplatītāji var izveidot
tirdzniecības vietas visur, kur tie saskata
uzņēmējdarbības iespēju, piemēram apvidos, kur
viņu zīmols ir nepietiekami pārstāvēts, vai
valstīs, kur ir augstākas cenas. Šī pārmaiņa
arī paver ceļu inovatīvām izplatīšanas
formām, piemēram, vairāku zīmolu tirdzniecības
vietām. Patērētāji tādējādi gūs
priekšrocības, jo viņiem būs plašākas
iespējas izvēlēties izplatītājus.</p>
<p>Regula ļauj automobiļu ražotājiem pieprasīt, lai
izplatītāji panāktu atbilstību noteiktiem kvalitātes
standartiem, nodrošinot patērētājiem augstas kvalitātes
tirdzniecības vietu sistēmu. Pieprasot, lai papildu tirdzniecības
vietas atbilstu visiem kvalitātes standartiem, ko piemēro
tirdzniecības uzņēmumiem apvidū, kur atvērs
tirdzniecības vietu, un šo atbilstību iepriekš
pārbaudot, automobiļu ražotāji parasti var izvairīties
no tā, ka negodīgi tiek izmantoti esošo izplatītāju
ieguldījumi un reklāmas pasākumi . Regulā skaidri
atzīta selektīvās izplatīšanas sistēmu
efektivitāte, kuru mērķis ir sekmēt izplatītāju
investīcijas, lai reklamētu zīmolu viņu vietējā
reģionā. </p>
<p>Nav paredzams, ka papildu tirdzniecības vietas palielinās 
automobiļu ražotāju darījumu un loģistikas izmaksas, jo
spēkā esošais līgums ar izplatītāju joprojām
noteiks, kur automobiļu ražotājam jāpiegādā
izplatītāja pasūtītie automobiļi. Tas nozīmē,
ka, izplatītājiem atverot papildu tirdzniecības vietu citā
dalībvalstī, nav nepieciešams papildu līgums ar vietējo
importētāju, lai gan automobiļu ražotājs, protams, var
deleģēt vietējam importētājam tādas funkcijas
kā atbilstības kvalitātes kritērijiem
novērtēšana. Pirkšanas nosacījumi un
pārdošanas mērķi būs tie paši, kas
piemērojami attiecībā uz izplatītāja  galveno
atrašanās vietu. </p>
<p>Lai izmantotu pilnīgas juridiskās skaidrības
priekšrocības, ko sniedz grupu atbrīvojuma regula,
automobiļu ražotājiem un izplatītājiem ir
jāizslēdz atrašanās vietas klauzulas no līgumiem
līdz 2005. gada 30. septembrim. Šķiet, ka tā ir
nozarei pieņemamākā iespēja.</p>
<p>Automobiļu ražotājiem un izplatītājiem, kuri
tomēr saglabā „atrašanās vietas klauzulas”
pēc 2005. gada septembra jārēķinās ar Komisijas
vai dalībvalsts konkurences iestāžu izmeklēšanu vai
prasībām dalībvalstu tiesās, pamatojoties uz EK Līguma
noteikumiem par ierobežojošas uzņēmējdarbības
praksi (81. pants). Regulā atrašanās vietas klauzulas nav
traktētas kā nepārprotami „skaidri definēti
ierobežojumi”, taču tas būtu uzņēmumu
pienākums katrā atsevišķā gadījumā
nodemonstrēt, ka atrašanās vietas klauzula ir atbildusi visiem
nosacījumiem, kuri nepieciešami, lai attaisnotu izņēmumu
saskaņā ar EK Līguma 81. panta 3. punktu, un
īpaši, lai pierādītu, ka ir bijuši nozīmīgi
ieguvumi, kas pārspēj atrašanās vietas klauzulas
ierobežojošo ietekmi.</p>

