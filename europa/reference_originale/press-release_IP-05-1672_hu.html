					<p align="right"><b>IP/05/1672</b></p>
<p align="right">Brüsszel, 2005. december 21.</p>
<h1>
<a name="Heading4"></a><b>Az Európai Bizottság
támogatni kí</b><b>vánja környezetbarát
járműveket</b></h1>
<p><b><i>A mai napon az Európai Bizottság új jogszabályra
tett javaslatot, amelynek célja, hogy – a közlekedési
ágazat károsanyag-kibocsátásának csökkentése
érdekében – hozzájáruljon a környezetbarát
járművek piacának megteremtéséhez. Az új
európai szabályok értelmében a hatóságok éves
beszerzési keretük egynegyedét kötelesek
környezetbarát járművek vásárlására
fordítani, amelynek következtében a
járműgyártók megkapják az ilyen járművek
szélesebb piacra történő kifejlesztéséhez
szükséges biztosítékokat.</i></b></p>
<p><i>„Látva a városi környezetszennyezésből
fakadó egyre súlyosbodó problémákat, és a
folyamatosan emelkedő kőolajárakat, támogatni kell a
járműipart a környezetbarát járművek
előállításában.” </i>– nyilatkozta Jacques
Barrot, a Bizottság közlekedésért felelős
alelnöke. Az irányelvjavaslathoz csatlakozó energiaügyi
biztos, Andris Piebalgs hozzátette: <i>„Ezekkel az
intézkedésekkel végre növelhető az egyik
legkörnyezetszennyezőbb, és legnagyobb
energiaszükségletű ágazat, a közlekedési
ágazat energiahatékonysága.”</i></p>
<p>Látván a közlekedési ágazat folyamatos
növekedését, az ezzel együtt járó
környezetszennyezési hatásokat, valamint a
kőolajfüggőséget, a Bizottság hangsúlyozza, milyen
fontos a környezetbarát járművek piacának
fejlesztése. Az Európai Unióban a
széndioxid-kibocsátás és az energiafogyasztás
közel egy negyedét a közúti közlekedés teszi ki. A
járművek károsanyag-kibocsátásának
csökkentésére és az energiamegtakarításra
számos lehetőség kínálkozik. Azonban az ehhez
szükséges technológiák továbbra is
költségesebbek, mint a hagyományos
járműgyártásban alkalmazott eljárások.</p>
<p>Ezért az Európai Bizottság úgy határozott, hogy
támogatja olyan új generációs járművek
kifejlesztését, amelyek kevesebb energiát fogyasztanak, és
kisebb a károsanyag-kibocsátásuk. Az irányelv kötelezi
a közigazgatási intézményeket (az államot, a
regionális vagy helyi hatóságokat, a közjogi szervezeteket,
az állami vállalkozásokat, valamint a közlekedési
szolgáltatás nyújtása céljából a
közigazgatási intézményekkel szerződéses
viszonyban álló piaci szereplőket) arra, hogy a 3,5
tonnánál nehezebb járművek beszerzésére
rendelkezésre álló éves keretük (beszerzések vagy
lízingelések) legkevesebb 25%-át fordítsák a
teljesítményre vonatkozó európai szabvány
(EEV)<sup><b><a name="fnB1" href="#fn1">[1]</a></b></sup> szerint
meghatározott kiemelten környezetbarát járművek
beszerzésére. A nehézgépjárművek
kategóriájába tartoznak a buszok, illetve a legtöbb
haszongépjármű, pl. a hulladékgyűjtő
autók.</p>
<p>A környezetbarát járművek beszerzésére
vonatkozó kötelezettség eredendően csak azon
járműkategóriákra vonatkozik, amelyek a
közigazgatási intézmények tulajdonában lévő
járművek között jelentős piaci részesedéssel
(a teherautók esetében körülbelül 6 %, a buszok
esetében pedig körülbelül egy harmad) rendelkeznek. A
környezetbarát járművek iránti megnövekedett
kereslet segítségével a járműgyártók
további fejlesztéseket valósíthatnak meg: a cél: a piac
fizetőképessé tétele a méretgazdaságossághoz
szükséges elegendő kereslet megteremtésével. A
Bizottság által készített tanulmányok arra is
rávilágítottak, hogy mindez előnyösen hat az
európai járműipar versenyképességére is. A
versenyképesség szempontjából sokat számít, hogy
egy járműgyártó kínálatában szerepel-e
környezetbarát jármű, hiszen a városi
környezetszennyezés világszerte több, gyors gazdasági
növekedésű országban is jellemző probléma.</p>
<p>A Bizottság megvizsgálja annak lehetőségét, hogy a
beszerzésre vonatkozó kvótát idővel más
járműkategóriákra is kiterjessze. Az irányelv egyik
hatásaként ösztönzést kap a magas
keverékarányban bioüzemanyagokkal működő
járművek fejlesztése (lásd az <a
href="/rapid/pressReleasesAction.do?reference=IP/05/1546&format=HTML&aged=0&language=EN&guiLanguage=en">IP/05/1546</a>
sajtóközleményt a biomasszával kapcsolatos cselekvési
tervről). Egyéb ilyen technológia a földgáz, az LPG
(cseppfolyósított gáz), a hidrogén, valamint a
robbanómotort és a villanymotort ötvöző elektromos vagy
hibridmeghajtás. </p>
<p>Ezeket a technológiákat az európai alapok a kutatási
és fejlesztési programokból és a strukturális
alapokból finanszírozzák. Az együttdöntési
eljárás keretében a Bizottság javaslatát most a
Tanácsnak és az Európai Parlamentnek továbbította. 
</p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> Amint azt a 2005/55/EK
irányelv meghatározta, HL L 275/1., 2005. 10. 20.</p>


