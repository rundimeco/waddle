					<p align="right"><b>IP/05/1299</b></p>
<p align="right">Brusel 18. októbra 2005</p>
<h1>
<a name="Heading5"></a><b>Fúzie: Komisia </b><b>schvaľuje
nadobudnutie nemeckej banky HVB talianskou UniCredito</b></h1>
<p><b><i>Komisia na základe nariadenia EÚ o fúziách
prerokovala navrhnuté nadobudnutie banky Bayerische Hypo- und Vereinsbank
AG („HVB“) bankou UniCredito Italiano S.p.A.
(„UniCredito“), z ktorých každá ponúka
široký sortiment finančných služieb
vo viacerých európskych krajinách. Po dôkladnom
posúdení tejto operácie, a to najmä v tých
členských štátoch, v ktorých obidva
zlučujúce sa subjekty vyvíjajú významnú
činnosť, dospela Komisia k názoru, že táto
transakcia značne nenaruší účinnú hospodársku
súťaž v rámci EHP, ani v jeho podstatnej
časti. </i></b></p>
<p>Komisárka pre hospodársku súťaž Neelie Kroes
uviedla: „Dôkladne sme preskúmali fúziu v takých
krajinách ako je Poľsko, v ktorých obidva subjekty
vyvíjajú významnú činnosť. Som
presvedčená, že klienti v týchto krajinách
neutrpia škody v dôsledku nižšej úrovne
hospodárskej súťaže na ešte stále
vnútroštátnych trhoch. Schválenie tejto fúzie teda
pripravuje podmienky pre sformovanie skutočne európskej banky
a tým prispieva k vytvoreniu jednotného európskeho trhu
v oblasti retailového a podnikového
bankovníctva.“</p>
<p>Banka UniCredito so sídlom v Taliansku aj nemecká banka HVB
ponúkajú úplný sortiment bankových
a finančných služieb pre súkromné osoby aj podniky
vo viacerých európskych krajinách. Napriek tomu, že obidve
banky dosahujú podstatnú časť svojich príjmov vo svojej
domovskej krajine, ich činnosť sa v niektorých
krajinách EÚ, najmä v Poľsku, Českej republike
a na Slovensku, vo veľkej miere prekrýva.</p>
<p>Komisia preskúmala dôsledky tejto transakcie na všetkých
relevantných trhoch s bankovými a finančnými
službami a dospela k názoru, že spojená
pozícia oboch subjektov nevyvoláva obavy v súvislosti
s hospodárskou súťažou a že na všetkých
ovplyvnených vnútroštátnych trhoch bude mať
fúzovaná spoločnosť aj naďalej viacero silných
konkurentov. </p>
<p>Komisia dôsledne preskúmala trhy s finančnými
službami v Poľsku, kde touto fúziou vznikne
najväčšia univerzálna banka, pokiaľ ide
o aktíva, a druhá najväčšia, pokiaľ ide
o spravované bežné účty. Hoci tento nový
líder na trhu bude mať významné postavenie
v takých oblastiach ako napríklad distribúcia
a riadenie otvorených investičných fondov, je ešte
niekoľko iných bánk, z ktorých mnohé sú
členmi známych a uznávaných medzinárodných
bankových skupín, ktoré budú schopné účinne
súťažiť na všetkých úrovniach rýchlo sa
rozvíjajúceho bankového odvetvia v Poľsku. </p>

