					<p align="right"><b>IP/04/1129</b></p>
<p align="right">Brüsszel, 2004. szeptember 22.</p>
<h1>
<a name="Heading4"></a><b>A Bizottság a
munkaidő-irányelv felülvizsgálatát
javasolja</b></h1>
<p><b><i>A Bizottság egész Európát felölelő
széleskörű konzultációt követően a
munkaidő-irányelv főbb szempontjainak
megújításáról javaslatot fogadott ma el. A javaslat
egymással összefüggő intézkedések
kiegyensúlyozott csomagja, amely fenntartja az alapvető
célkitűzést – a dolgozók egészségét
és biztonságát –, miközben reagál a modern
európai gazdaság igényeire. Az egyéni mentesítés a
48 órás maximális munkahét alól továbbra is
lehetséges lenne, de szigorúbb feltételek lépnének
érvénybe a visszaélés elkerülése végett. A
tagállamok számára lehetőség nyílna a 48
órás maximális munkahét kiszámításához
alkalmazandó referenciaidőszak négy hónapról egy
évre történő bővítésére. A nem
munkával töltött ügyeleti idő nem számítana
be a munkaidőbe, és a kompenzáló pihenőidőt 72
órán belül kellene érvényesíteni. </i></b></p>
<p>A foglalkoztatási és szociális ügyek biztosa, Stavros
Dimas a következőképpen nyilatkozott: „Ez a javaslat
megkísérli orvosolni a jelenlegi rendszer használata során
jelentkezett hiányosságokat. A javaslat intézkedések olyan
kiegyensúlyozott csomagja, amely védi a dolgozók
egészségét és biztonságát, miközben nagyobb
rugalmasságot nyújt, és megőrzi a
versenyképességet.”</p>
<p>A javaslat kimondja, hogy a tagállamok bizonyos intézkedéseket
nemzeti szinten is alkalmazhatnak az egyes, heti 48 órás határ
alól mentesülni kívánók esetében. A
feltételek, amelyeket a munkáltató és az egyén
közti megállapodás esetén be kell tartani, világosabbak
lettek. Például a munkáltató a munkaszerződés
aláírásakor mindehhez nem kérheti a dolgozó
beleegyezését, és a dolgozó bármikor szabadon vissza is
vonhatja azt. Az egyéni mentesítés közös
megállapodás vagy az ágazaton vagy munkahelyen belüli
két fél közötti megállapodások útján
jön létre. Egy adott személy a mentesítésben
megegyezhet közvetlenül munkáltatójával is, amennyiben
a nemzeti jog vagy gyakorlat értelmében kollektív
tárgyalások nem alkalmazhatók a munkidő
kérdésében történő megegyezésre. Ez
különösen akkor érvényes, amikor nincs hatályban
lévő közös megállapodás, és nincs
vállalati szintű személyzeti képviselet, amelynek
jogában áll ilyen megegyezést kötni.</p>
<p>Ezzel összefügg, hogy a tagállamoknak
lehetőségük nyílik négy hónapról egy
évre bővíteni a 48 órás munkahét
átlagának kiszámításához alkalmazandó
standard referenciaidőszakot, feltéve ha az iparág mindkét
felével konzultálnak. A vállalatok rugalmasabban
számíthatják ki a ledolgozott órákat, hogy ezáltal
a dolgozók munkaideje jobban illeszkedjen a vállalat igényeihez.
</p>
<p>A mai javaslat értelmében létrehozták az ügyeleti
idő új kategóriáját, az „inaktív”
ügyeleti időt. Ez az az idő, amely során a dolgozó nem
dolgozik, noha munkahelyén tartózkodik, és bármikor
munkára hívható. Ezt az időt nem fogják
beszámítani a munkaidőbe, hacsak a nemzeti jog vagy a
közös megegyezés másként nem rendelkezik. </p>
<p>A javaslat azt is meghatározza, hogy a kompenzáló
pihenőidőt nem azonnal, hanem csak 72 órán belül kell
érvényesíteni. </p>
<p>A javaslatot a Bizottság készíti el a Szerződés
előírása szerint egy kétlépcsős
konzultációs eljárást követően, amelynek
csúcspontjaként a munkáltatók és dolgozók
európai szintű képviselői jelezték, hogy ebben a
kérdésben nem tudtak tárgyalásokba bocsátkozni. A
javaslat most jóváhagyásra a Tanácsnak és a
Parlamentnek továbbításra kerül. </p>
<p>A mai javaslat teljes szövege a következő honlapon
található:</p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Lásd </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

