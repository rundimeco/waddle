					<p align="right"><b>IP/05/1300</b></p>
<p align="right">Brussell, 18 ta’ Ottubru 2005</p>
<h1>
<a name="Heading4"></a><b>Is-Suq Intern: Il-Kummissjoni taġixxi
biex tiżgura li 12-il Stat Membru jimplimentaw il-liġijiet ta’
l-UE</b></h1>
<p><b><i>Il-Kummissjoni Ewropea ddeċidiet li ssegwi total ta’ 14-il
każ ta’ ksur li jinvolvi lil 12-il Stat Membru li naqsu milli
jimplimentaw fil-liġi nazzjonali, waħda jew aktar mill-ħames
Direttivi dwar is-Suq Intern Nazzjonali differenti. Il-Kummissjoni se tirreferi
lill-Olanda lill-Qorti Ewropea tal-Ġustizzja minħabba li ma
nnotifikatx lill-Kummissjoni bil-miżuri nazzjonali li jimplimentaw
id-Direttiva Finanzjarja Kollaterali ta’ l-2002. Il-Kummissjoni se titlob
ukoll formalment lill-Belġju, lill-Ġermanja, lill-Greċja, lil
Franza, lill-Italja, lil-Lussemburgu, lill-Olanda, lil Malta, lill-Portugall u
lil Spanja biex jimplimentaw id-Direttiva tal-Medjazzjoni ta' l-Assigurazzjoni.
B’żieda ma' dan, Franza se tiġi mitluba formalment biex
timplimenta d-Direttiva dwar is-superviżjoni supplimentari tal-konglomerati
finanzjarji. Sadanittant, l-Estonja se tirċievi talba formali biex ittemm
l-implimentazzjoni ta' Direttiva li timmodifika d-definizzjoni ta'
'istituzzjonijiet ta' kreditu' fid-Direttiva dwar il-Banek, kif se tagħmel
il-Latvja għall-kjarifika tal-miżuri li ħadet biex timplimenta
d-Direttiva dwar il-protezzjoni legali ta’ l-invenzjonijiet
bijoteknoloġiċi. Dawn it-talbiet jieħdu l-forma ta'
“opinjonijiet raġunati”, it-tieni stadju tal-proċedura
tal-ksur stabbilita fl-Artikolu 226 tat-Trattat tal-KE. Jekk ma jkun hemm ebda
tweġiba sodisfaċenti fi żmien xahrejn, il-Kummissjoni
tista’ tirreferi l-każ lill-Qorti Ewropea
tal-Ġustizzja.</i></b><br>Il-Kummissarju għas-Suq Intern u s-Servizzi
Charlie McCreevy qal: <i>“L-Istati Membri għamlu progress
ġenerali impressjonanti reċentement, fl-implimentar tal-liġijiet
dwar is-Suq Uniku, imma xi wħud għadhom lura. Meta Direttiva ma
tiġix implimentata fl-Istati Membri kollha, iċ-ċittadini u
n-negozji madwar l-Ewropa jkunu qegħdin jiġu miċħuda
mill-benefiċċju sħiħ tas-suq intern u mill-miżuri li
l-gvernijiet tagħhom ikunu qablu dwarhom. Il-Kummissjoni se tagħmel
dak kollu li tista' biex tgħin lill-Istati Membri jimplimentaw
il-liġijiet fil-ħin, imma se tkompli tieħu azzjoni ta' rimedju
fejn ikun neċessarju."</i></p>
<p><b>Direttiva dwar l-arranġamenti ta’ Garanzija Finanzjarja:
l-Olanda</b></p>
<p>Il-Kummissjoni ddeċidiet li tirreferi lill-Olanda lill-Qorti Ewropea
tal-Ġustizzja minħabba li ma daħħlitx fil-liġi
nazzjonali d-Direttiva Finanzjarja Kollaterali (2002/47/KE). Din issegwi
opinjoni raġunata f’Diċembru 2004 (ara <a
href="/rapid/pressReleasesAction.do?reference=IP/04/1533&format=HTML&aged=1&language=FR&guiLanguage=fr">IP/04/1533</a>).</p>
<p>L-Istati Membri għandhom ikunu implimentaw u applikaw id-Direttiva
sas-27 ta' Diċembru 2003. Il-fatt li mhux kollha għamlu dan itellef
lis-sistema armonizzata ta' arranġamenti ssimplifikati ta’ garanzija
finanzjarja li għandha tidħol u tkun  garantita bid-Direttiva.  </p>
<p>Id-Direttiva toħloq qafas legali ta’ l-UE ċar u uniformi biex
inaqqas ir-riskju tal-kreditu fit-tranżazzjonijiet finanzjarji permezz
tal-provvediment ta' strumenti finanzjarji u flus bħala garanzija u hi
miżura ta' prijorità taħt il-Pjan ta' Azzjoni tas-Servizzi
Finanzjarji. Il-Garanzija hija suq kbir fl-UE, bil-valur totali ta' kuntratti
pendenti fis-suq għal arranġamenti ta' xiri mill-ġdid ('repos')
biss stmat li jiswa madwar 2 triljuni euro. </p>
<p>Il-Garanziji huma l-assi (bħas-sigurtajiet) provduti minn min isellef
lil min jissellef biex inaqqas ir-riskju tat-telf finanzjarju lil min jissellef
fil-każ li min jissellef ma jirnexxilux li jissodisfa l-obbligi finanzjarji
lil min ikun silfu. Huma użati wkoll biex jipproteġu, fost
l-oħrajn, l-esponiment taż-żewġ partijiet fix-xiri
mill-ġdid u tranżazzjonijiet derivattivi. Qabel id-Direttiva,
l-operaturi tas-suq fl-Unjoni Ewropea kellhom jaffaċjaw reġimi legali
nazzjonali diverġenti bil-bosta għall-provvediment tal-garanzija, li
jwassal għal inċertezza fuq l-effettività tal-garanzija
fit-tranżazzjonijiet bejn pajjiż u ieħor.</p>
<p><b>Medjazzjoni ta’ l-Assigurazzjoni: il-Belġju, il-Ġermanja,
il-Greċja, Franza, l-Italja, il-Lussemburgu, l-Olanda, Malta, il-Portugall
u Spanja</b></p>
<p>Il-Kummissjoni ddeċidiet li tibgħat opinjonijiet raġunati
lill-Belġju, ‘l-Ġermanja, ‘l-Greċja, ‘l-Franza,
‘l-Italja, ‘l-Lussemburgu, ‘l-Olanda, ‘l Malta,
‘l-Portugall u ‘l Spanja u titlob lil dawn l-għaxar Stati
Membri li jdaħħlu d-Direttiva tal-Medjazzjoni fl-Assigurazzjoni
2002/92/KE, fil-liġi nazzjonali. Din id-Direttiva kellha tkun implimentata
mill-Istati Membri kollha sal-15 ta’ Jannar 2005. L-opinjonijiet
raġunati jsegwu l-ittri formali ta' notifika mibgħuta lil erbatax Stat
Membru f'Marzu 2005. Sadanittant, il-Finlandja, l-Polonja u s-Slovakkja
kkomunikaw il-leġiżlazzjoni nazzjonali ta’ implimentazzjoni u
l-proċedimenti kontra dawn l-erba’ Stati se jitwaqqfu.</p>
<p>Id-Direttiva tal-Medjazzjoni fl-Assigurazzjoni tejbet l-għażla u
saħħet il-protezzjoni għall-klijenti filwaqt li għenet
lill-intermedjarji bħas-sensara ta' l-assigurazzjoni biex jippromwovu
s-servizzi tagħhom f’pajjiżi differenti. Id-Direttiva tobbliga
lill-intermedjarji kollha li jkunu reġistrati fl-Istat Membru ta’
fejn joqogħdu. Biex jiksbu r-reġistrazzjoni, iridu jissodisfaw
kriterji stretti. Meta jiġu rreġistrati fl-Istat Membri ta' fejn
joqogħdu, l-intermedjarji ta’ l-assigurazzjoni huma ħielsa li
jbigħu s-servizzi tagħhom fejn iridu madwar l-UE. L-istat assimetriku
kurrenti ta' implimentazzjoni jfixkel is-suq u jipprevjeni l-intermedjarji
ta’ l-assigirazzjoni milli jipprovdu s-servizzi tagħhom fuq termini
ugwali fi ħdan is-Suq Intern.</p>
<p><b>Superviżjoni supplimentari tal-konglomerati finanzjarji:
Franza</b></p>
<p>Il-Kummissjoni Ewropea bagħtet opinjoni raġunata lil Franza
minħabba traspożizzjoni mhux kompluta tad-Direttiva 2002/87/KE dwar
is-superviżjoni supplimentari tal-konglomerati finanzjarji. Il-konglomerati
finanzjarji huma gruppi finanzjarji bejn is-setturi b’attivitajiet kemm
fis-servizzi tal-banek/investiment kif ukoll fis-setturi ta’
l-assigurazzjoni. Din id-Direttiva tistabbilixxi miżuri speċifiċi
għas-superviżjoni prudenti ta’ dawn il-gruppi finanzjarji
bil-għan li tkun żgurata s-sodezza finanzjarja u l-kapaċità
tal-ħlas. Meta tiġi implimentata sewwa mill-Istati Membri kollha,
id-Direttiva tkun ta’ benefiċċju għall-klijenti,
depożitanti u investituri fl-Unjoni Ewropea billi tistimula
l-effiċjenza finanzjarja tas-suq u żżid il-kompetittività. 
Id-Direttiva kienet miżura ta' prijorità taħt il-Pjan ta' Azzjoni
tas-Servizzi Finanzjarji.</p>
<p><b>Attivitajiet ta’ l-istituzzjonijiet ta’ l-<i>e-money</i>:
l-Estonja.</b></p>
<p>Il-Kummissjoni bagħtet opinjoni raġunata lill-Estonja għal
traspożizzjoni mhux kompluta tad-Direttiva 2000/28/KE, li timmodifika
d-definizzjoni ta’ istituzzjonijiet ta’ kreditu fid-Direttiva dwar
il-Banek (Direttiva 2000/12/KE dwar it-teħid, l-insegwiment u
s-superviżjoni prudenti ta' l-istituzzjonijiet tal-kreditu), sabiex
jiġu inklużi l-istituzzjonijiet elettroniċi tal-flus. </p>
<p><b>Protezzjoni legali ta’ l-invenzjonijiet bijotekboloġiċi:
il-Latvja</b></p>
<p>Il-Kummissjoni Ewropea ddeċidiet li tibgħat opinjoni raġunata
li titlob lil-Latvja għal spjegazzjoni sħiħa tal-miżuri li
ħadet biex timplementa fil-liġi nazzjonali tagħha d-Direttiva
98/44/KE dwar il-protezzjoni legali ta' l-invenzjonijiet
bijoteknoloġiċi. Għall-Istati Membri li daħlu fl-Unjoni
Ewropea fl-1 ta' Mejju 2004, din id-Direttiva hi parti mill-“acquis
communautaire”. L-għan tagħha hu li tiċċara ċerti
prinċipji tal-liġi sostantivi dwar il-brevett applikat
għall-invenzjonijiet bijoteknoloġiċi filwaqt li tiżgura
konformità ma' regoli etiċi stretti. Kjarifiki simili wrew li huma
essenzjali sabiex ikun sfruttat b’mod sħiħ il-potenzjal mediku,
ambjentali u ekonomiku tal-bijoteknoloġija f'konformità ma' regoli
etiċi stretti. S’issa tliet Stati Membri biss ma implimentawx
id-Direttiva: l-Italja, il-Lussemburgu u l-Latvja. In-nuqqas ta’
implimentazzjoni joħloq barrieri għall-kummerċ u jfixkel is-Suq
Intern, filwaqt li jqiegħed is-settur Ewropew tal-bijoteknoloġija fi
żvantaġġ serju.<br>Informazzjoni aġġornata dwar
il-proċedimenti ta’ ksur l-aktar riċenti li jikkonċernaw
lill-Istati Membri kollha hija disponibbli fis-sit: </p>
<p><a name="_Hlt108254258"></a><a name="_Hlt108254259"></a><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

