					<p align="right"><b>IP/06/1472</b></p>
<p align="right">Bruxelles, 25 octombrie 2006</p>
<h1>
<a name="Heading4"></a><b>Manifestările cu ocazia
aniversării celor 50 de ani de la semnarea Tratatelor de la Roma
situează tineretul în prim-plan</b></h1>
<h2>
<a name="Heading7"></a><b><i>Ieri, instituţiile europene au dat undă
verde pentru realizarea câtorva proiecte şi evenimente care
urmează să aibă loc pe întreg teritoriul Uniunii Europene
în 2007, pentru a celebra cea de-a 50-a aniversare de la semnarea
Tratatelor de la Roma. Acestea vizează un dublu obiectiv:
sărbătorirea libertăţii, păcii şi
prosperităţii pe care Uniunea Eur</i></b><b><i>opeană le-a
dobândit până în prezent şi privirea spre viitor
şi spre Europa pe care şi-o doresc pentru viitor cetăţenii,
în special tineretul. Cea mai mare atenţie a fost acordată
setului de acţiuni pentru tineret, care cuprinde "Şcolile unite ale
Europei", "Ziua primăverii în Europa" şi Summit-ul pentru tineret
de la Roma. </i></b></h2>
<p>Vorbind despre această decizie, vicepreşedintele Comisiei, dna
Margot Wallström a declarat: "<i>Sper ca evenimentele aniversare să-i
facă pe oameni să reflecteze: cum arată Europa de mâine pe
care mi-o doresc? Europa este mai mult decât o piaţă
publică. Iată de ce trebuie să profităm de această
aniversare pentru a demonstra că Uniunea este legată de concepte ca
durabilitate, cetăţenie, egalitate de şanse între femei
şi bărbaţi, drepturile consumatorului, securitate şi
oportunităţi pentru oamenii săi. Pe vremea când Robert
Schuman vorbea despre „reconciliere constructivă”, Europa era
unanim considerată un proiect bun. Acum trebuie să avem
consimţământul de a mai parcurge încă o milă
atunci când vorbim despre transparenţă, democraţie şi
dialog”.</i></p>
<p>Alejo Vidal Quadras, vicepreşedinte al Parlamentului European pentru
politica de informare şi comunicare, a afirmat <i>"este esenţial ca
instituţiile Uniunii Europene şi statele membre să profite de
această oportunitate oferită de cea de-a 50-a aniversare a Tratatului
de la Roma pentru a intensifica dialogul asupra viitorului Europei şi nu
pentru a „sărbători de dragul de a sărbători". Este
vorba de a profita de o şansă oferită de această aniversare
simbolică pentru a face bilanţul realizărilor de până
acum şi pentru a reînnoi proiectul european în aşa fel
încât să corespundă nevoilor şi aşteptărilor
generaţiilor viitoare, care îl vor continua la rândul lor.
Parlamentul European va susţine această iniţiativă,
atât la Bruxelles cât şi la Strasbourg, precum şi în
fiecare stat membru”.</i></p>
<p>Decizia asupra proiectelor a fost luată de Grupul
interinstituţional pentru informare (IGI), care reuneşte
reprezentanţi ai tuturor instituţiilor europene.</p>
<p>Reuniunea a fost co-prezidată de vicepreşedintele Parlamentului
European, dl Vidal-Quadras şi de vicepreşedintele Comisiei Europene,
dna Margot Wallström.</p>
<p>IGI a discutat pe baza proiectelor selecţionate anterior de către
un grup operativ alcătuit din actualele state membre, Bulgaria şi
România, Parlamentul European, Comisia Europeană, Secretariatul
Consiliului, Comitetul Economic şi Social European şi Comitetul
Regiunilor. </p>
<p>Au fost selecţionate următoarele proiecte:</p>
<p><b>Şcolile unite ale Europei</b>, care va stabili o legătură
între şcoli din toate regiunile Uniunii Europene. Elevii vor discuta
şi vor schimba impresii şi experienţe prin intermediul
instrumentelor de comunicare în timp real prin internet. Pe termen lung,
acest proiect va încuraja şi programele de schimb,
înfrăţire şi vizite.</p>
<p><b>Ziua primăverii în Europa</b>, care s-a dovedit deja un succes
în ultimii patru ani, se va concentra în 2007 pe cea de-a 50-a
aniversare. Organizată de la sfârşitul lunii martie
până la începutul lunii mai, Ziua primăverii va contribui la
creşterea gradului de conştientizare a realizărilor Europei
şi va încuraja dialogul asupra viitorului acesteia, în
rândul tinerilor cu vârste între 7 şi 17 ani.</p>
<p><b>Summit-ul pentru tineret de la Roma</b> va fi organizat în paralel cu
reuniunea şefilor de stat şi de guvern care va avea loc la Berlin,
în perioada 24-25 martie. Reprezentanţii tinerilor din toate
colţurile Europei vor discuta despre viitorul lor, mai întâi
între ei, apoi cu reprezentanţii Consiliului European de la Berlin,
în cadrul unei video-conferinţe. De asemenea, acest eveniment va
stabili legătura cu festivităţile de la Bruxelles, organizate la
24 martie de autorităţile belgiene. Summit-ul pentru tineret va fi
pregătit de evenimente pe plan local în primele luni ale anului
şi va oferi o ocazie deosebită pentru o dezbatere mai amplă
asupra Europei şi a viitorului acesteia în rândul tinerilor. </p>
<p>Acesta va oferi totodată şi posibilitatea de a analiza participarea
tinerilor la viaţa democratică din cadrul Uniunii. </p>
<p><b>Un proiect intitulat „50 de chipuri ale Europei”</b> va
implica 50 de cetăţeni născuţi în fiecare an de-a
lungul celor 50 de ani, care vor discuta despre impactul pe care l-a avut
Uniunea Europeană asupra vieţii lor şi ale căror
experienţe reprezintă elemente-cheie în cadrul acestui proiect
european. Aceştia vor acorda interviuri presei, vor participa la
conferinţe naţionale alături de personalităţi politice,
vor susţine discursuri şi vor vizita şcoli. Ei vor fi, de
asemenea, invitaţi şi la alte evenimente legate de această
aniversare. </p>
<p>Alte câteva proiecte interesante vor fi confirmate după prima
lectură a Parlamentului privind bugetul pe anul 2007.  </p>
<p>Un <b>Mini-festival al filmului</b> se va organiza în aer liber pe
perioada lunilor de vară în capitalele europene şi alte
oraşe mari, în cadrul căruia vor fi prezentate filme
finanţate prin programul MEDIA. Obiectivele programului MEDIA sunt de a
păstra şi încuraja diversitatea culturală europeană,
precum şi patrimoniul cinematografic şi audiovizual al acesteia.</p>
<p><b>Concerte pentru Europa</b> vor fi organizate de reprezentanţe în
statele membre cu prilejul zilei de 9 mai - Ziua Europei, ziua celebrei
declaraţii a lui Robert Schuman în 1950, care a deschis drumul pentru
proiectul european. În 1985, lideri europeni au decis să
sărbătorească la data de 9 mai „Ziua Europei”.</p>
<p><b>Europalia</b>, un festival de artă care va avea loc
începând din octombrie 2007 până în februarie 2008
şi care va evidenţia aspectele culturale comune şi diversitatea
celor 27 de ţări ale Uniunii. Manifestările artistice, teatrale
şi coregrafice ale acestuia au atras peste 1 milion de spectatori în
2005. Comisia pentru buget a Parlamentului European a propus alocarea a 1,5
milioane euro pentru Europalia.</p>

