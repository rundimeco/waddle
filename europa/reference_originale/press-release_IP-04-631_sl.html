					<p align="right"><b>IP/04/631</b></p>
<p align="right">Bruselj, 12.5.2004</p>
<h1>
<a name="Heading4"></a><b>Komisija </b><b>začenja izvajati nadzor
nad proračunom novih držav članic</b></h1>
<p><b><i>Nove države članice so bile ob pristopu v celoti
vključene v okvir EU za sodelovanje in nadzor nad ekonomsko in
proračunsko politiko.</i></b><i> <b>To vključuje ocenjevanje njihovega
proračunskega stanja, kot se je to zgodilo takoj po prejšnji
širitvi leta 1995, ko so se Uniji pridružile Avstrija, Švedska in
Finska. Šest od desetih novih držav članic, in sicer Ciper,
Češka, Madžarska, Malta, Poljska in Slovaška, je imelo v
letu 2003 javnofinančni primanjkljaj nad 3 % BDP, ki je s Pogodbo
določena referenčna vrednost, dve od teh, in sicer Ciper ter Malta, pa
sta zabeležili višino javnega dolga nad 60 % BDP, ki je s Pogodbo
določena referenčna vrednost. Na tej osnovi je danes Komisija sprejela
poročilo o vsaki od teh šestih držav, kot je določeno s
členom 104(3) Pogodbe. Napovedi Komisije za pomlad 2004 in pristojni
nacionalni organi navajajo, da bo v letu 2004 primanjkljaj v vseh šestih
državah še vedno presegal referenčno vrednost 3 % BDP. V obeh
državah, ki sta v letu 2003 presegli prag deleža javnega dolga (Ciper
in Malta), delež javnega dolga še narašča in bo zato
predvidoma ostal nad 60 % BDP v letu 2004. V naslednjih dveh tednih bo
Ekonomsko-finančni odbor pripravil mnenje o vsakem poročilu. Komisija
bo nato v naslednjih nekaj tednih in pravočasno do zasedanja
Ekonomsko-finančnega sveta 5. julija priporočila nadaljnje ukrepe,
določene v t. i. postopku v zvezi s čezmernim primanjkljajem.
Časovni razpored tega postopka je določen s pravnim redom, ki obvezuje
Svet, da ukrepa v roku treh mesecev po pristopu. Pri pripravi priporočil bo
Komisija upoštevala fleksibilno stališče, zavzeto v dopolnilih iz
leta 2004 k širšim smernicam ekonomske politike (<a
href="/rapid/pressReleasesAction.do?reference=IP/04/467&format=HTML&aged=0&language=EN&guiLanguage=en">IP/04/467</a>),
to je da bi bilo za nove države članice, za vsak primer posebej,
ustrezno upoštevati povezanost med proračunsko politiko in
tekočimi strukturnimi premiki v gospodarstvu in zato omogočiti
večletno prilagoditveno obdobje za odpravljanje čezmernega
primanjkljaja. Za države članice, ki še ne sodelujejo v evro
območju, ne veljajo morebitni nadaljnji ukrepi postopka v zvezi z
čezmernim primanjkljajem, to je posebej povečan proračunski
nadzor (člen 104(9)) ali sankcije (člen 104(11)).</b></i></p>
<p>Poročila Komisije za Ciper, Češko, Madžarsko, Malto,
Poljsko in Slovaško so sprejeta na pobudo Joaquína Almunie, evropskega
komisarja za ekonomske in monetarne zadeve. Proračunski okvir EU velja za
vseh 25 držav članic enako in med drugim pomeni, da se je potrebno
izogibati čezmernemu<b> </b>javnofinančnemu primanjkljaju. Postopek
nadzora nad proračunom, sprožen s sprejemom poročil Komisije,
moramo danes gledati v kontekstu priprav teh držav članic za
članstvo v evro območju. Vse nove države članice si
prizadevajo za pridružitev evro območju v srednjeročnem obdobju,
zato je del njihove strategije postopno zmanjšati svoje proračunske
primanjkljaje in izpolniti vsa konvergenčna merila. Ugotovitve o posameznih
državah so povzete v nadaljevanju.</p>
<p>Javnofinančni primanjkljaj <b>Cipra</b> se je leta 2003 povečal na
6,3 % BDP. Čeprav je v zadnjem času šibka gospodarska dejavnost,
predvsem zaradi vplivov zunanjih učinkov, negativno vplivala na
proračun, čezmerni javnofinančni primanjkljaj nad referenčno
vrednostjo 3 % BDP v smislu Pakta za stabilnost in rast ni posledica izrednega
dogodka, na katerega ciprska vlada ni mogla vplivati, niti ni posledica resnega
gospodarskega upada. Po napovedih Komisije za pomlad 2004, kakor tudi ciprske<b>
</b>vlade, bo v letu 2004 javnofinančni primanjkljaj pri okoli 4,5 % BDP
krepko nad 3 % BDP. V letu 2004 je predvideno povečanje deleža dolga
za 2,3 odstotne točke na 74,6 % BDP, še višje nad referenčno
vrednostjo 60 % BDP, določenih s Pogodbo.</p>
<p>Javnofinančni primanjkljaj <b>Češke</b> se je leta 2003 pri
solidni ekonomski rasti povečal na 12,9 % BDP (vključno z
stroškom večjega enkratnega posla, ocenjenega na 6–7 % BDP).
Čezmerni javnofinančni primanjkljaj nad referenčno vrednostjo 3 %
BDP v smislu Pakta za stabilnost in rast ni posledica izrednega dogodka, na
katerega češka vlada ni mogla vplivati, niti ni posledica resnega
gospodarskega upada. Po napovedih Komisije za pomlad 2004 in češke
vlade bo leta 2004 javnofinančni primanjkljaj pri okoli 6 % BDP krepko nad
3 % BDP. V letu 2004 je predvideno povečanje deleža dolga za tri
odstotne točke na približno 41 % BDP.</p>
<p>V letu 2003 se je javnofinančni primanjkljaj na <b>Madžarskem</b>
sicer zmanjšal na 5,9 % BDP, vendar se to ne more šteti kot blizu
triodstotni referenčni vrednosti v smislu Pogodbe. Čezmerni
javnofinančni primanjkljaj nad referenčno vrednostjo 3 % BDP v smislu
Pakta za stabilnost in rast ni posledica izrednega dogodka, na katerega
madžarska vlada ni mogla vplivati, niti ni posledica resnega gospodarskega
upada. Po dveh letih hitre rasti se je v letu 2003 delež dolga pri 59 % BDP
približal 60 % referenčni vrednosti, določeni s Pogodbo. Po
napovedih Komisije za pomlad 2004, kakor tudi madžarske vlade, bo v letu
2004 in 2005 javnofinančni primanjkljaj ostal nad 4 % BDP. Po napovedih
Komisije za pomlad 2004 se bo delež dolga v naslednjih dveh letih rahlo
zmanjšal in tako ostal pod 60 % BDP.</p>
<p>Javnofinančni primanjkljaj <b>Malte</b> se je v letu 2003 povečal
na 9,7 % BDP (vključno z stroškom večjega enkratnega posla,
ocenjenega na 3,2 % BDP). Čeprav je v zadnjem času šibka
gospodarska dejavnost negativno vplivala na proračun, čezmerni
javnofinančni primanjkljaj nad referenčno vrednostjo 3 % BDP v smislu
Pakta za stabilnost in rast ni posledica izrednega dogodka, na katerega
malteška vlada ni mogla vplivati, niti ni posledica resnega gospodarskega
upada. Po napovedih Komisije za pomlad 2004, kakor tudi malteške vlade, bo
v letu 2004 javnofinančni primanjkljaj pri okoli 5,9 % BDP krepko nad 3 %
BDP. Delež dolga na Malti se je leta 2003 povečal na 72 % BDP. Po
napovedih Komisije za pomlad 2004 bo delež dolga 73,9 % BDP v letu 2004,
kar bo tudi ostalo krepko nad 60% referenčno vrednostjo iz Pogodbe. </p>
<p>Na <b>Poljskem</b> se je v letu 2003 javnofinančni primanjkljaj pri
gospodarski oživitvi povečal na 4,1 % BDP. Čezmerni
javnofinančni primanjkljaj nad referenčno vrednostjo 3 % BDP v smislu
Pakta za stabilnost in rast ni posledica izrednega dogodka, na katerega poljska
vlada ni mogla vplivati, niti ni posledica resnega gospodarskega upada. Po treh
letih hitre rasti je ob koncu leta 2003 delež dolga dosegel 45,4 % BDP. Po
napovedih Komisije za pomlad 2004, kakor tudi poljske vlade, bo v letu 2004
javnofinančni primanjkljaj pri okoli 6 % BDP krepko nad 3 % BDP. Za leto
2004 se pričakuje, da se bo delež dolga povečal za 3,7 odstotne
točke na okoli 49 % BDP.</p>
<p>Pri kontinuirani robustni rasti se je <b>Slovaški</b> javnofinančni
primanjkljaj v letu 2003 zmanjšal na 3,6 % BDP, nad triodstotno
referenčno vrednostjo. Čezmerni javnofinančni primanjkljaj nad
referenčno vrednostjo 3 % BDP v smislu Pakta za stabilnost in rast ni
posledica izrednega dogodka, na katerega slovaška vlada ni mogla vplivati,
niti ni posledica resnega gospodarskega upada. Po napovedih Komisije za pomlad
2004, kakor tudi slovaške vlade, bo javnofinančni primanjkljaj v letu
2004 pri okoli 4 % BDP krepko nad 3 % BDP. Pričakuje se, da bo v letu 2004
delež dolga narasel za 2½ odstotnih točk na okoli 45 % BDP.</p>
<p><b>Ozadje</b></p>
<p>Postopek v zvezi z čezmernim primanjkljajem je opredeljen v členu
104 Pogodbe in dodatno pojasnjen v Uredbi Sveta (ES) št. 1467/97, ki je del
Pakta za stabilnost in rast. Ko Komisija sprejme vseh šest poročil v
skladu s členom 104(3), mora Ekonomsko-finančni odbor v roku 14 dni
pripraviti mnenje o vsakem poročilu. Če Komisija meni, da je
prišlo do čezmernega primanjkljaja, mora, ob upoštevanju mnenja
Odbora, sprejeti nadaljnje ukrepe. V skladu s členom 104 so ti ukrepi
sprejem mnenja Komisije, naslovljenega na Svet, o obstoju čezmernega
primanjkljaja (člen 104(5)) in sprejem priporočil Komisije za
odločbo Sveta o obstoju čezmernega primanjkljaja (člen 104(6))
ter za priporočila Sveta državam članicam z namenom, da se to
stanje v danem roku odpravi (člen 104(7)).</p>
<p>V skladu s členom 3(4) zgoraj omenjene uredbe Sveta, se rok za
odpravljanje čezmernega primanjkljaja v normalnih okoliščinah
podaljša za eno leto po njegovi ugotovitvi (se pravi do 2005 za tekoči
primanjkljaj). Vendar pa bi bilo lahko z ekonomskega vidika za nove države
članice ustrezneje, kot je to že omenjeno v priporočilu Komisije
za dopolnila iz leta 2004 k širšim smernicam ekonomske politike za
obdobje 2003–2005, da se jim v nekaterih primerih, ko se odpravlja
primanjkljaj večji od 3 % BDP, omogoči večletno obdobje
prilagajanja. Tako daljše obdobje se lahko določi, če je na
primer začetni primanjkljaj ob pristopu še posebej visok ali če
je upravičen zaradi drugih posebnih okoliščin, specifičnih
za to državo. V veliki meri se bodo upoštevali tudi srednjeročni
proračunski načrti novih držav članic, predstavljeni v
konvergenčnih programih, ki jih bodo morale vse nove države
članice oddati do 15. maja. Komisija bo zaključila s presojo vseh
programov v naslednjih nekaj tednih, tako da bo lahko Svet 5. julija sprejel
mnenje o vsakem programu, istočasno ko bo sprejel odločbo o zgoraj
opisanem čezmernem primanjkljaju.</p>
<p>Celotno besedilo vseh poročil Komisije je dostopno na: </p>
<p><a
href="http://ec.europa.eu/economy_finance/about/activities/sgp/procedures_en.htm">http://ec.europa.eu/economy_finance/about/activities/sgp/procedures_en.htm</a>
</p>

