					<p align="right"><b>IP/04/758</b></p>
<p align="right">Brüssel, 16. juuni 2004</p>
<h1>
<a name="Heading4"></a><b>Komisjoni edusammud Euroopa Liidu
õiguse ajakohastamises ja lihtsustamises</b></h1>
<p><b><i>Komisjon võttis täna vastu
teatise</i></b><sup><a name="fnB1" href="#fn1">[1]</a></sup><b><i> selle kohta,
kuidas on rakendatud komisjoni 2003. aasta veebruaris esitatud algatust
„Ühenduse õigustiku ajakohastamine ja
lihtsustamine“,</i></b><sup><a name="fnB2" href="#fn2">[2]</a></sup><b><i>
mille eesmärgiks on lihtsustada ühenduse teiseste õigusaktide
sisu ning vähendada ühenduse õigustiku mahtu. Üldiselt
edeneb komisjoni ambitsioonikas raamistik rahuldavalt. 2004. aasta märtsi
lõpuks oli komisjon vastu võtnud 30 lihtsustavat algatust ning uute
kandidaatide otsimine lihtsustamiseks jätkub. Parlamendi ja nõukogu
menetluses on 20 õigusaktide lihtsustamise ettepanekut. Kodifitseerimine
edeneb tehnilises plaanis hästi, hetkel kontrollitakse ligi 900
õigusakti, et selgitada välja õige viis nende õigustikust
eemaldamiseks. Kogu Euroopa Liidu õigustiku konsolideerimine lõpetati
plaanipäraselt 2003. aasta suveks. </i></b></p>
<p>Komisjon viib seega ellu tulevase Hollandi eesistumisaja ning nõukogu
2004. ja 2005. aasta nelja eesistuja (Iirimaa, Madalmaad, Luksemburg ja
Ühendkuningriik) prioriteete 2004. aasta jaanuari õigusliku
reguleerimise reformi käsitlevas ühisalgatuses ning kevadise Euroopa
Ülemkogu suundumusi. Käesolev algatus moodustab osa komisjoni 2002.
aasta juunis esitatud tegevuskavast õigusliku reguleerimise
parendamiseks,<sup><b><i><a name="fnB3" href="#fn3">[3]</a></i></b></sup> et
tagada ühenduse teiseste õigusaktide kogumi selgus, tõhusus,
ajakohasus ning kasutajasõbralikkus, suurendades seeläbi samuti
konkurentsivõimet kooskõlas Lissaboni strateegiaga.  </p>
<p><b>Ühenduse teiseste õigusaktide sisu lihtsustamine</b></p>
<p>Lihtsustamise eesmärgiks on muuta olemasolevaid õigusakte, et
vähendada rakendamise, järgimise ja kontrolli koormust. Komisjoni
käimasolev lihtsustamise programm hõlmab üle 60 õigusakti
lihtsustamisalgatuse ettevalmistamist. 25 komisjoni poolt juba vastuvõetud
algatust aitavad otseselt kaasa eraõiguslike isikute halduskoormuse
vähendamisele. Lisaks on komisjon alates 2003. aasta veebruarist läbi
vaadanud 21 poliitikasektorit, et selgitada välja edasised
lihtsustamisvõimalused.</p>
<p>Komisjon tervitab asjaolu, et nõukogu püstitab 2004. aasta
lõpuks ühenduse õigusaktide ajakohastamise ja lihtsustamise
prioriteedid, mida komisjon arvestab käimasolevas programmis. Komisjon
loodab, et institutsioonidevahelise õigusloome parendamise kokkuleppe
täielik rakendamine kindlustab nende kiire vastuvõtmise.</p>
<p><b>Ühenduse õigustiku mahu vähendamine</b></p>
<p>2001. aastal seadis komisjon endale eesmärgi vähendada ametiaja
lõpuks õigustiku mahtu 25% (mis vastab ligikaudu 22 500 ELT
leheküljele).<sup><b><a name="fnB4" href="#fn4">[4]</a></b></sup> Komisjon
käivitas olemasolevate õigusaktide kodifitseerimise ulatusliku
programmi, mis viiakse ellu 2005. aasta lõpuks ning mille abil
vähendatakse õigustiku mahtu hinnanguliselt 30 000-35 000
lehekülje
võrra.<sup><b><a name="fnB5" href="#fn5">[5]</a></b></sup></p>
<p>Kodifitseeritud tekstide koostamine on viimase kuue kuu jooksul järsult
suurenenud. Kodifitseeritud õigusaktide ametlik vastuvõtmine ja
avaldamine on siiski edasi lükkunud, tingituna ühinemiseelsest
moratooriumist ning vajadusest tõlkida õigustik uutesse keeltesse
(seda tehakse asjaomastes liikmesriikides). Seepärast ei saavutata
eesmärgiks seatud 25% suurust vähendamist tõenäoliselt 2004.
aasta lõpuks, kuid see tuleks saavutada mõistliku aja jooksul
pärast seda.</p>
<p>Alates 2003. aasta veebruaris esitatud algatuse käivitamisest on aegunud
õigusaktide kõrvaldamine hoogu juurde saanud. Komisjon kaalub parimat
viisi ligi 900 õigusakti õigustikust eemaldamiseks.  Kolmandik neist
eemaldatakse lähinädalate jooksul.</p>
<p>Konsolideerimistöö tulemus on üldsusele vabalt
kättesaadav veebisaidil EUR-Lex. Kuigi konsolideerimine ei ole
õiguslikult siduv, pakub see siiski kodanikele ja ettevõtjatele
oluliselt lihtsustatud võimaluse ühenduse õigustiku
kasutamiseks.</p>
<hr><p><sup><b><a name="fn1" href="#fnB1">[1]</a></b></sup> KOM(2004)432</p>
<p><sup><b><a name="fn2" href="#fnB2">[2]</a></b></sup> KOM(2003)71</p>
<p><sup><b><a name="fn3" href="#fnB3">[3]</a></b></sup> KOM(2002)278</p>
<p><sup><b><a name="fn4" href="#fnB4">[4]</a></b></sup> KOM(2001)726.</p>
<p><sup><b><a name="fn5" href="#fnB5">[5]</a></b></sup> KOM(2001)645.</p>


