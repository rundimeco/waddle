					<p align="right"><b>IP/04/1180</b></p>
<p align="right">V Bruseli 6. októbra 2004</p>
<h1>
<a name="Heading4"></a><b>Komisia odporúča za
určitých podmienok otvoriť rokovania s Tureckom
</b></h1>
<p><b><i>Na základe komplexnej hodnotiacej správy zameranej na
situáciu v oblasti ľudských práv, demokracie, právneho
štátu a ochrany menšín dnes Európska komisia
odporučila začať prístupové rokovania s Tureckom za
predpokladu, že určitá kľúčová
legislatíva, ktorá sa pripravuje, nadobudne účinnosť.
Komisia navrhuje, aby bola pri rokovaniach uplatnená stratégia troch
pilierov. V prvom rade ide o posilnenú spoluprácu na podporu a
povzbudenie reformných procesov v Turecku, druhým pilierom sú
rokovania prispôsobené špecifickým otázkam
súvisiacim s pristúpením Turecka a stratégiu uzatvára
podstatne posilnený politický a kultúrny dialóg, ktorý
spojí ľudí z členských štátov a Turecka.
Komisia je presvedčená, že prístupový proces bude
podstatným prvkom v riadení ďalších reforiem v Turecku,
podčiarkuje však, že prístupové rokovania sú vo
svojej podstate procesom s otvoreným koncom. Jasne definovaným
cieľom je pristúpenie, ale jeho splnenie nie je vopred
zaručené. Komisia tiež predniesla hodnotenie účinkov
možného pristúpenia Turecka k Európskej únii, v ktorom
dospela k záveru, že tento plán, ktorý je motivujúci
ako pre Európsku úniu, tak aj pre Turecko, môže obom
stranám poskytnúť dôležité šance za
predpokladu, že bude správne riadená.</i></b></p>
<p>Na stretnutí v Kodani v decembri 2002 Európska rada vyhlásila:
„Ak sa v decembri 2004 Európska rada, na základe správy a
odporúčania Komisie, rozhodne, že Turecko spĺňa
kodanské politické kritériá, Európska únia s
ním okamžite otvorí prístupové rokovania.".
Európska rada uvedené potvrdila v Bruseli v júni 2004.
Dnešné rozhodnutie Komisie zodpovedá tomuto vyhláseniu.
<br><b><i>Hlavné body odporúčaní Komisie</i></b> </p>
<p>V procese politických reforiem Turecko <b>výrazne
postúpilo</b> najmä prostredníctvom ďalekosiahlych
ústavných a legislatívnych zmien prijatých v uplynulých
rokoch v súlade s prioritami stanovenými v prístupovom
partnerstve. Doposiaľ však nenadobudli účinnosť
zákon o združovaní, nový trestný zákonník a
zákon o nižších odvolacích súdoch. Zákon o
trestnom konaní, legislatíva, ktorou sa zakladá súdna
polícia a zákon o výkone trestu a vykonávacie predpisy
dokonca ešte len čakajú na prijatie.</p>
<p>Turecko sa veľmi snaží o to, aby zabezpečilo riadnu
implementáciu týchto reforiem. Napriek tomu <b>je potrebné, aby
sa legislatívny a vykonávací proces konsolidoval a
rozširoval</b>. Týka sa to najmä politiky nulovej tolerancie v
boji proti mučeniu a zlému zaobchádzaniu a implementácie
ustanovení týkajúcich sa slobody prejavu, slobody
náboženstva, práv žien, noriem Medzinárodnej
organizácie práce vrátane práv odborov a práv
menšín.</p>
<p>Vzhľadom na celkové výsledky, ktoré boli v reformnom
procese dosiahnuté a za predpokladu, že v Turecku nadobudne
účinnosť chýbajúca spomínaná
legislatíva, Komisia zváži, či <b>Turecko dostatočne
spĺňa politické kritériá a odporučí, aby s
ním boli otvorené prístupové rokovania</b>. Nezvratnosť
reformného procesu, najmä jeho implementácie, bude musieť
byť potvrdená počas dlhšieho časového obdobia.</p>
<p>Je potrebné postupovať podľa <b>stratégie troch
pilierov</b>. <b>Prvý pilier </b>sa týka spolupráce s cieľom
posilniť a podporiť reformný proces v Turecku, najmä v
súvislosti s postupným plnením kodanských politických
kritérií. S cieľom zaručiť udržateľnosť
a nezvratnosť procesu politických reforiem by EÚ mala
pokračovať v pozornom sledovaní tohto procesu. Jeho základom
bude revidované prístupové partnerstvo, ktoré stanoví
priority procesu reforiem. Postup politických reforiem bude predmetom
každoročného všeobecného hodnotenia, prvé bude
vypracované na konci roku 2005. Tempo reforiem určí pokrok v
rokovaniach. <b>Komisia odporučí pozastavenie rokovaní </b>v
prípade závažného a neustáleho porušovania
zásad slobody, demokracie, rešpektovania ľudských práv
a základných slobôd a právneho štátu, zásad
na ktorých je založená Únia. Rada o takomto
odporúčaní rozhodne kvalifikovanou väčšinou.</p>
<p><b>Druhý pilier </b>sa týka špecifického spôsobu,
akým sa k prístupovým rokovaniam s Tureckom pristupuje.
Prístupové rokovania sa uskutočnia v rámci medzivládnej
konferencie, na ktorej je pre prijatie rozhodnutia potrebná
jednomyseľnosť a plná účasť všetkých
členov EÚ. Rokovania budú komplexné. Pre každú
kapitolu rokovaní by Rada mala stanoviť orientačné
kritériá pre predbežné uzatvorenie prípadne otvorenie
rokovaní, <b>vrátane uspokojivej bilancie implementovania
<i>acquis</i></b>. Pred otvorením rokovaní o
príslušných kapitolách musia byť splnené
existujúce právne záväzky v súlade s <i>acquis</i>.
Požiadavkou môžu byť dlhé prechodné obdobia. Okrem
toho v niektorých oblastiach, ako sú napríklad
štrukturálne politiky a poľnohospodárstvo, budú
potrebné špecifické dojednania a v prípade voľného
pohybu pracovníkov pripadajú do úvahy aj trvalé
ochranné opatrenia. Dôležitý bude finančný a
inštitucionálny vplyv pristúpenia Turecka. EÚ potrebuje
určiť finančnú perspektívu na obdobie od roku 2014,
skôr než budú ukončené rokovania.</p>
<p>Okrem toho bude Komisia počas rokovaní sledovať schopnosť
Únie prijať nových členov a prehĺbiť
integráciu, berúc do úvahy ciele stanovené v zmluve,
pokiaľ ide o spoločné politiky a solidaritu.</p>
<p><b>Tretí pilier</b> predstavuje podstatne posilnený politický
a kultúrny dialóg, ktorý spojí občanov
členských štátov EÚ a Turecka. Občianska
spoločnosť by mala zohrávať najdôležitejšiu
úlohu v tomto dialógu a EÚ by jej túto úlohu mala
uľahčiť. Komisia predloží návrhy ako podporiť
takýto dialóg.</p>
<p>Komisia je presvedčená, že proces rokovaní bude
nevyhnutný pri riadení ďalších reforiem v Turecku.
<b>Je to samotná podstata procesu s otvoreným koncom, ktorého
výsledok nemôže byť vopred zaručený</b>. Bez
ohľadu na výsledok rokovaní alebo následného
ratifikačného procesu musia vzťahy medzi EÚ a Tureckom
zabezpečiť, že Turecko zostane pevne zakotvené v
európskych štruktúrach. Pristúpenie Turecka bude musieť
byť dôkladne pripravené, aby mu tak bola umožnená
hladká integrácia, ktorá neohrozí, ale obohatí
výsledky dosiahnuté za päťdesiat rokov európskej
integrácie.</p>
<p><a name="_Hlt84348480"></a><b>Hodnotenie otázok súvisiacich s
možným pristúpením Turecka</b></p>
<p>Spoločne s pravidelnou správou o Turecku a odporúčaniami
Komisia predložila podrobnú štúdiu o dopade pristúpenia
nazvanú „Otázky súvisiace s členstvom Turecka v
Európskej únii”. &#352;túdia dospieva k záveru,
že pristúpenie Turecka by bolo motivujúce ako pre EÚ, tak aj
pre Turecko. Za predpokladu, že by bolo dobre riadené, ponúka pre
obidve strany dôležité možnosti. Potrebné prípravy
na pristúpenie budú trvať väčšiu časť
nasledujúceho desaťročia. EÚ sa počas tohto obdobia
bude vyvíjať a Turecko by sa malo zmeniť ešte
radikálnejšie. <i>Acquis communautaire </i>t.j. všetky politiky a
legislatíva EÚ sa bude ďalej vyvíjať a plniť
potreby EÚ s 27 alebo viacerými členmi. Vo vývoji
<i>acquis</i> sa môže odzrkadliť motivácia a možnosti
pristúpenia Turecka.</p>
<p>Ďalšie informácie: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

