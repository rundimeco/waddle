					<p align="right"><b>IP/05/1500</b></p>
<p align="right">Briselē, 2005. gada 30. novembrī</p>
<h1>
<a name="Heading4"></a><b>Komisija iesniedz priekšlikumu
prioritāriem pasākumiem, lai reaģētu uz migrācijas
problēmām</b></h1>
<p><b><i>Šodien Komisija pieņēma paziņojumu, ar ko nosaka
prioritāras darbības migrācijas pārvaldības
uzlabošanai, turpinot darbu, kas sākts ES valstu un valdību
vadītāju neformālajā sanāksmē, kas notika
Hemptonas Tiesu pilī 2005. gada 27. novembrī.
Sanāksmē valstu un valdību vadītāji norādīja,
ka vajadzīga atjaunota darbība, lai pārvaldītu
migrācijas plūsmu, un aicināja Komisiju izstrādāt
virkni neatliekamu, praktisku pasākumu, kas turpmāk jāveic
partnerībā ar izcelsmes valstīm un tranzītvalstīm.
Paziņojumā izklāstītās Komisijas iniciatīvas
migrācijas jautājumos tiks veiktas saistībā ar
pašreizējo Komisijas darba sistēmu attīstības un
ārējo attiecību jomās un jo īpaši Eiropas
Kaimiņattiecību politikas, brīvības, drošības un
tieslietu jomā. </i></b></p>
<p>Iesniedzot paziņojumu, trīs priekšlikuma
sagatavošanā iesaistītie komisiāri - viceprezidents Franco
FRATINI, par tieslietām, brīvību un drošību
atbildīgais komisārs, Benita FERRERO-WALDNER, par
ārējām attiecībām un Eiropas Kaimiņattiecību
politiku atbildīgā komisāre, un komisārs Louis MICHEL,
kurš atbild par attīstību un humanitāro palīdzību,
- uzsvēra, ka „<i>Migrācija, ja vien labi pārvaldīta,
var būt izdevīga gan ES, gan izcelsmes valstīm</i>.<i> Tomēr
nelegālā migrācija un jo īpaši cilvēku
tirdzniecība var radīt cilvēku traģēdiju. Komisija ir
apņēmusies pastiprināt pasākumus, sadarbojoties ar tām
partnervalstīm, kuras īsteno savu plašo attīstības
politiku, lai novērstu cēloņus, kas izraisa migrāciju:
nabadzību, nelielas nodarbinātības izredzes un
cilvēktiesību neievērošanu. Saistībā ar Eiropas
kaimiņattiecību politiku un ar to saistītajām jomām,
Komisija veido partnerības, lai risinātu šīs
problēmas.”</i></p>
<p>Komisāri arī pauž uzskatu, ka:<i> „Ir nozīmīgi
labāk un vēl saskaņotāk izmantot pieejamos instrumentus,
apkopojot attiecīgās speciālās zināšanas, lai
risinātu drošības un attīstības problēmas, kā
arī šā sarežģītā jautājuma
cilvēktiesību aspektus”. </i></p>
<p>Neatkarīgi no pasākumu nozīmības, lai
pārvaldītu migrantu plūsmu no austrumiem, pēdējie
notikumi Seūtā un Meliļā, kā arī situācija
Lampedūzā un Maltā acīm redzami norāda uz to, ka ir
vajadzīga neatliekama rīcība saistībā ar
migrācijas pārvaldību Vidusjūras reģionā un jo
īpaši Āfrikā, kam tādēļ šajā
paziņojumā ir pievērsta galvenā uzmanība. </p>
<p>Atzīstot, ka migrācija ir globāla problēma,
paziņojumā ir noteiktas trīs pasākumu kategorijas: </p>
<ul>
<li>Stiprināt sadarbību un rīcību starp
dalībvalstīm migrācijas jautājumos - paziņojumā
ierosināts, cita starpā, ES izvērtēt iespēju izveidot
uzraudzības sistēmu un Vidusjūras piekrastes apsardzes
tīklu, lai, nodrošinot vajadzīgos līdzekļus
nelegālas imigrācijas gadījumu atklāšanai,
vēlāk aptvertu visu Vidusjūras teritoriju un glābtu
cilvēku dzīvību jūrā. Nesen izveidotā FRONTEX
aģentūra ir sniegusi ES vajadzīgos līdzekļus, lai
spertu izšķirošo soli operatīvās sadarbības
stiprināšanā, un tāpēc ar paziņojumu tiek
ierosināts šo aģentūru iesaistīt uzraudzības
pasākumu koordinēšanā.</li>
<li>Sadarbojoties ar vadošajām izcelsmes valstīm
Āfrikā, ES galvenokārt jāturpina risināt
nabadzības jautājums. Taču arī ES dalībvalstīm un
vadošajām trešajām valstīm ir svarīgi kopīgi
pilnveidot stratēģiju un operatīvo sadarbību starp izcelsmes
valstīm, tranzītvalstīm un galamērķa valstīm, lai
efektīvāk pārvaldītu migrāciju visos galvenajos
migrācijas virzienos. Šis partnerības garā risinātais
dialogs, kā pamatā ir solidaritāte, varētu attiekties uz
pasākumiem, kuru mērķis ir veicināt likumīgu
migrāciju, vienlaikus nodrošinot arvien efektīvāku
cīņu pret nelegālo migrāciju un cilvēku
tirdzniecību.</li>
<li>Konstruktīvas partnerības garā sadarbojoties ar
kaimiņvalstīm – <i>Euromed</i> partneriem, jāpastiprina
pasākumi, lai uzlabotu migrācijas pārvaldību. Izmantojot
patlaban esošo politisko sistēmu, ES sadarbosies ar
Ziemeļāfrikas valstīm, lai tās atbalstītu
pasākumos, kuru mērķis ir labāk pārvaldīt
migrāciju un bēgļu plūsmu, novērst cilvēku
tirdzniecību, kā arī veicināt likumīgus migrācijas
ceļus. ES atbalstīs šīs valstis, nodrošinot tās ar
tehniskajiem ekspertiem, paplašinot sadraudzības programmu
izmantojumu, sniedzot apmācību, ja vajadzīgs,
piegādājot iekārtas un finansiāli atbalstot Vidusjūras
partnervalstu iniciatīvas. Eiropas Savienība un Vidusjūras
partnervalstis jau ir vienojušās un daudzus no šiem
pasākumiem iekļāvušas 5 gadu darba programmā, kas
28. novembrī tika pieņemta augstākā līmeņa
sanāksmē<sup><b><a name="fnB1" href="#fn1">[1]</a></b></sup>
Barselonā.</li></ul><p>Ierosināto iniciatīvu uzraudzībai
jāveicina ierosināto iniciatīvu pirmo rezultātu
pārskatu sagatavošana, ko Komisija līdz 2006. gada
beigām iesniedz Padomei.</p>
<hr><p><sup><b><a name="fn1" href="#fnB1">[1]</a></b></sup> <b>Eiropas
Savienības</b> – <b>Vidusjūras valstu augstākā
līmeņa sanāksmes 10. gadadiena, Barselona, 2005. gada
27. un 28. novembris – Piecu gadu darba programma;
</b>skatīt
http://consilium.europa.eu/ueDocs/cms_Data/docs/pressData/en/er/87165.pdf<br></p>


