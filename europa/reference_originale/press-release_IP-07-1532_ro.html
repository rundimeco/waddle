					<p align="right"><b>IP/07/1532</b></p>
<p align="right">Bruxelles, 17 octombrie 2007</p>
<h1>
<a name="Heading4"></a><b>Transporturile rutiere şi aplicarea
reglementărilor sociale:</b><b> Comisia a adresat avize motivate către
8 state membre</b></h1>
<h2>
<a name="Heading7"></a><b><i>Comisia Europeană a decis astăzi să
adreseze avize motivate - pasul final înaintea depunerii unei plângeri
oficiale la Curtea de Justiţie - către Grecia, Italia, Lituania,
Luxemburg, Portugalia, România, Slovacia şi Regatul Unit, pentru
nerespectarea obligaţiei de a comunica măsurile naţionale de
transpunere a Directivei 2006/22/CE.</i></b><b><i> Directiva în cauză
prevede condiţii minimale pentru punerea în aplicare a noilor
reglementări în sectorul transporturilor rutiere privind perioadele de
conducere și de
repaus</i></b><sup><i><a name="fnB1" href="#fn1">[1]</a></i></sup><b><i>, precum
şi introducerea tahografului
digital</i></b><sup><i><a name="fnB2" href="#fn2">[2]</a></i></sup><b><i>. Ca
urmare a nerespectării obligaţiei de a pune în aplicare
această directivă importantă, statele membre în cauză
nu dispun de instrumentele legale necesare pentru promovarea concurenţei
loiale la nivelul acestui sector şi pentru
îmbunătăţirea siguranţei rutiere.</i></b></h2>
<p><a name="Heading7"></a>„Transpunerea eficientă şi rapidă
a acestui pachet de armonizare a normele privind perioadele de conducere şi
de repaus pentru conducătorii auto este esenţială atât
pentru buna funcţionare a pieţei interne, cât şi în
ceea ce priveşte reglementările sociale şi siguranţa
rutieră. Pe o piaţă competitivă, cum este cea a
transporturilor rutiere, nu putem accepta diferenţe în ceea ce
priveşte punerea în aplicare de către statele membre”, a
afirmat Jacques Barrot, Vicepreşedintele Comisiei, responsabil pentru
transporturi. </p>
<p>Directiva în cauză, care ar fi trebuit transpusă în
legislaţia naţională până la 1 aprilie 2007, a fost
adoptată de Consiliu şi de Parlamentul European, alături de noile
reglementări sociale pentru şoferii profesionişti (referitoare la
perioadele de conducere şi de repaus), în cadrul aşa-numitului
”pachet social pentru transporturile rutiere”. Scopul său este
acela de a asigura o punere în aplicare corectă şi uniformă
a reglementărilor sociale. Controlul adecvat al aplicării
reglementărilor, considerat multă vreme drept un punct slab, este
deosebit de important într-un sector caracterizat de marje de profit
scăzute, concurenţă intensă şi presiuni comerciale
puternice. </p>
<p>Directiva stabileşte norme clare pentru verificarea orelor lucrate de
şoferii profesionişti (cu o triplare progresivă a controalelor,
de la 1% din toate zilele lucrate, în prezent, la 3% în 2010 şi
cu un minim de şase operaţiuni de control concertate organizate de
statele membre). Directiva promovează mecanismele de cooperare între
autorităţile din statele membre responsabile cu aplicarea
reglementărilor în domeniul transporturilor rutiere (numirea unui
organism de legătură intercomunitară, programe comune de
instruire, furnizarea de echipamente standard de control), impune statelor
membre să creeze un sistem electronic pentru schimbul de informaţii
şi introduce sisteme de ierarhizare a riscurilor.</p>
<hr><p><sup><b><a name="fn1" href="#fnB1">[1]</a></b></sup> Conform
dispoziţiilor Regulamentului (CE) nr. 561/2006.</p>
<p><sup><b><a name="fn2" href="#fnB2">[2]</a></b></sup> Regulamentul (CEE) nr.
3821/85.</p>


