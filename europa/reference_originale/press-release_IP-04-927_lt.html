					<p align="right"><b>IP/04/927</b></p>
<p align="right">2004 m. liepos 15 d., Briuselis</p>
<h1>
<a name="Heading4"></a><b>Nauji reformuotos 2007–2013
m.sanglaudos politikos instrumentai </b></h1>
<p><b><i>Šiandien Europos Komisija pateikė penkių naujų
reglamentų dėl 2007–2013
m.</i></b><sup><i><a name="fnB1" href="#fn1">[1]</a></i></sup><b><i> sanglaudos
politikos reformos pasiūlymus. Reglamentų paketą sudaro bendrasis
reglamentas, nustatantis bendrąsias visų instrumentų taisykles,
ir konkretūs reglamentai dėl Europos regioninės plėtros
fondo (ERPF), Europos socialinio fondo (ESF) ir Sanglaudos fondo. Taip pat
siūlomas naujas reglamentas, kuris valstybėms narėms ir regionams
suteiktų neprivalomą sistemą, leidžiančią sukurti
tarpvalstybinio bendradarbiavimo institucijas.</i></b></p>
<p><b>Bendrasis reglamentas.</b> Naujas bendrasis reglamentas nustato ERPF, ESF
ir Sanglaudos fondo įgyvendinimo bendrus principus, standartus ir bendras
taisykles. Remiantis Sąjungos, valstybių narių ir regionų
bendro valdymo principu, reglamentas numato naują programų
rengimų procesą bei bendrus finansų valdymo, kontrolės ir
vertinimo standartus. Reformuota įgyvendinimo sistema leis paprasčiau,
decentralizuočiau ir proporcingai valdyti struktūrinius fondus ir
Sanglaudos fondą.</p>
<p><b>Europos regioninės plėtros fondas (ERPF).</b> ERPF vaidmuo yra
skatinti investicijas ir padėti sumažinti regioninius skirtumus visoje
Sąjungoje. Finansavimo prioritetai, didelį dėmesį kreipiant
į infrastruktūrą, ypač mažiau
išsivysčiusiuose regionuose, yra šie: moksliniai tyrimai,
inovacijos, aplinkosaugos klausimai ir rizikos prevencija.</p>
<p><b>Europos socialinis fondas (ESF).</b> ESF remia tokias politikas ir tokius
prioritetus, kuriais siekiama sukurti daugiau ir geresnių darbo vietų,
pagerinti darbo kokybę ir našumą, skatinti socialinę
integraciją ir sanglaudą. Fondas yra įgyvendinamas laikantis
Europos užimtumo strategijos (EUS) gairių ir rekomendacijų.</p>
<p><b>Sanglaudos fondas. </b>Iš Sanglaudos fondo finansuojamos
intervencijos aplinkosaugos ir transeuropinių tinklų srityje. Jis
įgyvendinamas tose valstybėse narėse, kurių bendrosios
nacionalinės pajamos (BNI) yra mažesnės nei 90% Bendrijos
vidurkio. Remiantis dabartine statistika, fondo paramos gali tikėtis 10
naujųjų valstybių narių, taip pat Graikija ir Portugalija.
Ateityje nereikės laukti, kol Komisija atskirai patvirtins kiekvieną
projektą: Sanglaudos fondas kartu su ERPF finansuos decentralizuotai
valdomas daugiametes investicijų programas.</p>
<p><b>Europos tarpvalstybinio bendradarbiavimo grupė. </b>Remiantis
Sutarties 159 straipsniu ir siekiant įveikti dabartines tarpvalstybinio
bendradarbiavimo kliūtis, siūlomas naujas teisinis instrumentas,
suteikiantis neprivalomą sistemą, leidžiančią sukurti
tarpvalstybinio bendradarbiavimo institucijas. </p>
<p>Siekiant įgyvendinti tarpvalstybines bendradarbiavimo programas ir
remiantis dalyvaujančių nacionalinių, regioninių, vietos ir
kitų valstybinių institucijų pasirašyta konvencija,
naujosioms institucijoms būtų suteiktas juridinio asmens statusas.</p>
<p>Daugiau informacijos rasite: <br><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>
<hr><p><sup><b><i><a name="fn1" href="#fnB1">[1]</a></i></b></sup><i> Žr. 2004
m. liepos 15 d. </i><a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">IP/04/925</a></p>


