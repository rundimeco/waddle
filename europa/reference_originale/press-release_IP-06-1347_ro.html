					<p align="right"><b>IP/06/1347</b></p>
<p align="right">Bruxelles, 10 octombrie 2006</p>
<h1>
<a name="Heading4"></a><b>Joe Borg vizitează
România</b></h1>
<h2>
<a name="Heading7"></a><b><i>Comisarul European pentru Pescuit şi Probleme
Maritime, domnul Joe Borg, soseşte în această seară în
România, pentru o vizită de două zile. Comisarul Borg se va putea
convinge de progresele substanţiale înregistrate de România
în ceea ce priveşte integrarea acquis-ului în politica
comună în domeniul pescuitului. Acesta va felicita totodată
autorităţile române pentru finalizarea cu succes a procesului de
aderare, care va permite României să</i></b><b><i> devină membru
al UE în ianuarie 2007. Vizita Comisarului Borg va începe la
Bucureşti, unde acesta se va întâlni cu Primul-ministru al
României, dl Călin Popescu Tăriceanu, precum şi cu alţi
miniştri. Joi, acesta va vizita portul Constanţa, înainte de a
părăsi România în după-amiaza aceleiaşi zile
pentru o vizită în Bulgaria, la Varna şi Sofia.  </i></b></h2>
<p>Înaintea vizitei, Comisarul Borg a afirmat: „Sunt
încântat să vizitez România doar cu câteva luni
înainte de aderarea la Uniune. România trebuie lăudată
pentru toate eforturile depuse pentru îndeplinirea criteriilor de aderare,
inclusiv în domeniul pescuitului. Acum aştept cu nerăbdare
dezvoltarea şi consolidarea acestui spirit pozitiv de cooperare pentru
realizarea unei gestionări durabile în domeniul pescuitului şi
pentru conlucrare în scopul creării unei Politici maritime pentru
Uniune”. </p>
<p>Vizita comisarului va începe mâine dimineaţă cu o
întrevedere cu Ministrul Integrării Europene, dna Anca Boagiu.
După aceea, dl Borg se va întâlni cu Primul-ministru, dl
Călin Popescu Tăriceanu. După prânzul în compania unor
membri ai Parlamentului României, Comisarul Borg va avea o
întâlnire cu Ministrul Agriculturii, Pădurilor şi
Dezvoltării Rurale, dl Gheorghe Flutur, şi ulterior cu Secretarul de
Stat pentru Transporturi, dl Alexandros Galiaţatos.</p>
<p>În timpul acestor reuniuni, Comisarul Borg va analiza progresele
realizate de România în ceea ce priveşte schimbările
necesare în domeniul maritim pentru respectarea acquis-ului şi pentru
a face faţă provocărilor şi oportunităţilor
viitoare.<i> </i>De asemenea, acesta va aduce în discuţie Cartea verde
„Pentru o viitoare politică maritimă pentru Uniune”,
elaborată de Comisie şi va încuraja România, care deja s-a
dovedit activă în procesul de pregătire, să joace un rol
important în dezbaterea publică lansată în luna iunie,
odată cu publicarea Cărţii verzi. </p>
<p>În după-amiaza aceleiaşi zile, comisarul, însoţit de
dl Galiaţatos, se va deplasa la Constanţa, cel mai important port la
Marea Neagră. </p>
<p>Comisarul Borg va începe ziua de joi printr-o vizită în portul
Constanţa, unde se va întâlni cu armatorii locali pentru a le
asculta opiniile asupra provocărilor şi oportunităţilor cu
care se confruntă industria pe care o reprezintă. El va analiza
împreună cu aceştia potenţialul pe care îl are politica
maritimă din punct de vedere al locurilor de muncă şi al
creşterii economice şi va sublinia, în acelaşi timp,
importanţa protecţiei mediului marin. Această întrevedere va
fi urmată de o vizită la Institutul Naţional de Cercetare
Dezvoltare Marină (INCDM), unde se va întâlni cu oameni de
ştiinţă şi cercetători implicaţi în
îmbunătăţirea cunoştinţelor privind stocurile de
peşte şi ecosistemele. Domnul Borg se va întâlni apoi cu
reprezentanţii pescarilor, pe care îi va încuraja să se
alăture altor părţi interesate pentru a-şi aduce
contribuţia în procesul de gestionare a pescuitului. </p>
<p>După prânz, Comisarul Borg se va deplasa la Mangalia, unde va
vizita Şantierul Naval, după care va părăsi România
pentru a începe o vizită de două zile în Bulgaria.<br>Flota
comercială a României este alcătuită din aproximativ 220 de
nave, în timp ce flota de pescuit numără aproximativ 400 de nave.
Datorită problemelor economice şi de mediu, capturile de peşte
sălbatic au scăzut îngrijorător după 1980, an în
care acestea au atins pragul maxim de 270 000 tone. În prezent, captura
medie anuală este de numai 17 000 tone şi 60% din consumul de
peşte indigen este furnizat de acvacultură, a cărei
producţie anuală se ridică la aproximativ 9 000 tone.
<br>Registrul flotei de pescuit este complet în prezent, iar navele au fost
redimensionate pe baza schemei de redimensionare a navelor UE. A fost creat un
sistem de monitorizare a navelor prin satelit şi sunt în derulare
dezbateri cu Comisia în ceea ce priveşte Planul Naţional
Strategic pentru sectorul pescuitului.</p>

