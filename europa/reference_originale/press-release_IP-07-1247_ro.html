					<p align="right"><b>IP/07/1247</b></p>
<p align="right">Bruxelles, 23 august 2007</p>
<h1>
<a name="Heading4"></a><b>Roaming: toţi operatorii de telefonie
mobilă au transmis Comisiei, în prezent, noile eurotarife
practicate</b></h1>
<h2>
<a name="Heading7"></a><b><i>În urma lansării de către Comisie,
la 2 august, a site-ului comparativ privind preţurile serviciilor de
roaming, toţi operatorii de telefonie mobilă au comunicat Comisiei
eurotarifele pe care le oferă consumatorilor lor în conformitate cu
noul regulament UE privind serviciile de roaming. Toate aceste eurotarife se
află, în prezent, pe site-ul Comisiei. Primele rez</i></b><b><i>ultate
sunt destul de pozitive pentru utilizatorii de servicii de roaming din Europa:
În 23 dintre cele 27 de state membre ale UE, există cel puţin un
operator de telefonie mobilă care oferă tarife de roaming inferioare
plafoanelor fixate în regulament:</i></b></h2>
<p>„<i>Începând de azi, datorită presiunii continue
exercitate de UE, consumatorii au acces complet la ofertele existente în
cadrul UE în ceea ce priveşte noile eurotarife pentru serviciile de
roaming.” </i>a declarat Viviane Reding, Comisarul UE pentru
Telecomunicaţii.<i> „Constat cu satisfacţie că toţi
operatorii de telefonie mobilă par să respecte, în prezent,
legislaţia în vigoare, precum şi faptul că cele câteva
oi negre pe care le-am remarcat cu trei săptămâni în
urmă au revenit, între timp, pe calea cea bună. Cu toate acestea,
deşi, acum toate datele sunt disponibile, aceasta nu înseamnă
că misiunea noastră s-a încheiat. Împreună cu
autorităţile de reglementare naţionale, Comisia va examina acum
calitatea, transparenţa şi beneficiile pentru consumatori ale noilor
oferte de roaming. La toamnă, aceasta ne va permite să evaluăm
dacă, în prezent, există o concurenţă mai mare pe
piaţa serviciilor de roaming şi dacă consumatorii
beneficiază, într-adevăr, de oferte mai bune.” </i></p>
<p>Site-ul Comisiei, lansat la 2 august, publică lista eurotarifelor
oferite de fiecare operator în toate cele 27 de state membre ale UE (a se
vedea <a
href="http://europa.eu/rapid/pressReleasesAction.do?reference=IP/07/1202&format=HTML&aged=0&language=RO&guiLanguage=en">IP/07/1202</a>).
Tabelul are la bază răspunsurile la un chestionar trimis la
jumătatea lunii iulie către 95 de operatori de telefonie mobilă
din UE. Iniţial, Comisia a primit 74 de răspunsuri. Unii operatori au
comunicat Comisiei ulterior ofertele lor sau au corectat informaţiile pe
care le trimiseseră. Astăzi, după ce ultimii doi operatori
– EMT din Estonia şi Areeba din Cipru – au prezentat ofertele
lor Comisiei, imaginea asupra situaţiei din întreaga UE este
completă.</p>
<p>În ansamblu, introducerea noului regulament UE privind serviciile de
roaming pare să continue fără probleme. În 23 dintre statele
membre ale UE, există cel puţin un operator de telefonie mobilă
care oferă tarife de roaming inferioare plafoanelor fixate în noul
regulament. De asemenea, majoritatea operatorilor de telefonie mobilă au
oferit sau au activat un eurotarif înainte de termenele limită ale
regulamentului. </p>
<p>În octombrie, Comisia, în colaborare cu Grupul
entităţilor europene de reglementare, va elabora o analiză mai
detaliată şi calitativă a tranziţiei spre eurotarif.
Rezultatele vor fi importante în vederea evaluării pe care Comisia
trebuie să o prezinte Parlamentului European şi Consiliului de
Miniştri al UE până la 30 decembrie 2008.</p>
<p><a name="_Hlt175470110"></a><a name="_Hlt175470111"></a><b>Context:</b></p>
<p>Noul regulament UE privind serviciile de roaming (în vigoare din 30
iunie 2007) îi obligă pe operatorii de telefonie mobilă să
pună la dispoziţia consumatorilor lor şi să ofere în
mod activ un eurotarif până la 30 iulie (a se vedea <a
href="http://europa.eu/rapid/pressReleasesAction.do?reference=IP/07/870&format=HTML&aged=0&language=RO&guiLanguage=en">IP/07/870</a>).<b>
</b>Acesta prevede că tarifele de roaming nu trebuie să
depăşească 0,49 euro pentru apelul efectuat şi 0,24 euro
pentru apelul primit în străinătate (fără TVA).
Operatorii sunt încurajaţi să concureze cu preţuri mai mici,
inferioare plafoanelor fixate, după cum a fost cazul în 23 de state
membre până în prezent.</p>
<p>De îndată ce un consumator acceptă eurotariful oferit,
operatorul are la dispoziţie cel mult o lună pentru a activa acest
tarif. Consumatorii care nu reacţionează în niciun fel vor fi
automat transferaţi la eurotarif la 30 septembrie în cazul în
care nu au optat anterior pentru un pachet special de servicii de roaming.</p>
<p>Pentru informaţii complete, a se consulta site-ul internet al Comisiei,
pagina referitoare la roaming: </p>
<p><a href="http://ec.europa.eu/roaming"
title="http://ec.europa.eu/roaming">http://ec.europa.eu/roaming</a>.</p>
<p>Grupul entităţilor europene de reglementare a publicat
orientări specifice care să însoţească tranziţia
spre noile tarife de roaming la pagina de internet: </p>
<p><a href="http://erg.eu.int/whatsnew/">http://erg.eu.int/whatsnew/</a>.</p>
<p>Situaţia comparativă privind aplicarea regulamentului de către
operatorii de telefonie mobilă din UE se poate consulta la următoarea
adresă de internet:</p>
<p><a
href="http://ec.europa.eu/information_society/activities/roaming/implementation/benchmark"
title="http://ec.europa.eu/information_society/activities/roaming/implementation/benchmark">http://ec.europa.eu/information_society/activities/roaming/implementation/benchmark</a></p>

