					<p align="right"><b>IP/05/1633</b></p>
<p align="right">Bruselj, 19. december 2005</p>
<h1>
<a name="Heading4"></a><b>Pristaniške zmogljivosti za prevzem
ladijskih odpadkov in ostankov tovora: </b><b>poziv trem državam
članicam k izvajanju predpisov</b></h1>
<p><b><i>Komisija je Grčiji in Slovenija poslala obrazloženi mnenji
ter se odločila, da bo primer proti Poljski predložila v obravnavo
Sodišču zaradi nespoštovanja zakonodaje EU glede izboljšanja
dostopnosti in uporabe pristaniških zmogljivosti za prevzem ladijskih
odpadkov in ostankov tovora</i></b></p>
<p><i> „Pomembno je, da vse države članice pravilno izvajajo to
zakonodajo, ki povečuje varovanje pomorskega okolja. Treba je
spoštovati tako obveznosti poveljnikov ladij, da predajo odpadke, kot
držav članic, da zagotovijo zmogljivosti za njihovo
obdelavo</i>,“ je izjavil podpredsednik Jacques Barrot, odgovoren za
promet.</p>
<p>Namen Direktive<sup><b><a name="fnB1" href="#fn1">[1]</a></b></sup>, sprejete
leta 2000, je z izboljšanjem dostopnosti in uporabe zmogljivosti za
sprejemanje ter obdelavo odpadkov in ostankov tovora zagotoviti, da bi ladje, ki
uporabljajo pristanišča v Evropski uniji, zmanjšale odlaganje
ladijskih odpadkov in ostankov tovora v morje, kar bi povečalo varovanje
pomorskega okolja.</p>
<p>Medtem ko gre v primerih Slovenije in Poljske za različna vprašanja
glede neusklajenosti z Direktivo, gre v primeru Grčije za neizvajanje
obveznosti za razvoj, odobritev in izvajanje načrtov za sprejem odpadkov in
ravnanje z njimi v vseh grških pristaniščih, vključno z
ribiškimi pristanišči in pristanišči za jahte. Ti
načrti so ključni pri zagotavljanju, da razpoložljive
pristaniške zmogljivosti ustrezajo ladjam, ki navadno uporabljajo
pristanišča, da njihovo delovanje za ladje ni preveč zamudno in
da so pristojbine poštene, pregledne in enakopravne. </p>
<p>Države članice so morale Direktivo ustrezno prenesti v notranje
pravo in osnovati načrte za prevzem in ravnanje z odpadki za vsa svoja
pristanišča do 27. decembra 2002.</p>
<hr><p><sup><b><a name="fn1" href="#fnB1">[1]</a></b></sup> 	Direktiva 2000/59/ES
Evropskega parlamenta in Sveta z dne 27. novembra 2000 o pristaniških
zmogljivostih za sprejem ladijskih odpadkov in ostankov tovora (UL L 332,
28.12.2000, str. 81).</p>


