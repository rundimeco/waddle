					<p align="right"><b>IP/05/1175</b></p>
<p align="right">Bruselj, 22. september 2005</p>
<h1>
<a name="Heading4"></a><b>Od prvega proračuna razširjene EU
imajo koristi vse države članice.</b><b> Glavni upravičenci
ostajajo isti </b></h1>
<p><b><i>Proračun za leto 2004 je bil nadaljnji korak k strukturni
posodobitvi porabe EU. Okrog 92 milijard EUR je bilo namenjenih prejemnikom
v državah članicah. Vsaka država je prejela sredstva za
regionalne politike, kmetijstvo, konkurenčnost, delovna mesta in raziskave;
7,5 milijarde EUR so prejele države zunaj Unije ali so jih bile
deležne države članice. Glavni upravičenci med državami
članicami ostajajo isti kot v letu 2003. Za vseh 10 novih držav
članic je proračunski saldo vidno in znatno boljši kot leta 2003,
ko še niso bile v EU. Ravno tako pa ni povzročil znatnega
povečanja prispevkov EU-15. To so glavne ugotovitve „Poročila o
razporeditvi izdatkov EU za leto 2004 po državah članicah“.
Komisarka Dalia Grybauskaité je dejala: „Poročilo jasno
kaže, da je bila širitev pozitivna za vse članice
Unije.“</i></b></p>
<p>Največja prejemnica sredstev EU v letu 2004 je bila Španija
(16,4 milijarde EUR), pred najgosteje poseljeno državo - Francijo
(12,9 milijarde EUR), Nemčijo (11,7 milijarde EUR), Italijo
(10,4 milijarde EUR) in Združenim kraljestvom (7,1 milijarde
EUR). Španija je največja prejemnica sredstev s področja
strukturnih ukrepov, sledijo pa ji Nemčija, Italija in Portugalska.</p>
<p>Sredstva za nove države članice so šele pričela
teči. Poljska (2,7 milijarde EUR) je na 10. mestu EU-25. Vse nove
države članice so v letu 2004 zabeležile pozitivno neto stanje v
znesku 2,9 milijarde EUR in povišanje za 1,3 milijarde EUR v primerjavi z
letom 2003, preden so se pridružile EU. </p>
<p>Izraženo v odstotkih bruto nacionalnega dohodka (BND) sta Grčija
(3,52 % nacionalnega BND) in Portugalska (3,35 %) prejeli relativno
največ sredstev, sledijo jima pa Litva (2,81 %), Estonija (2,50 %) in
Latvija (2,46 %). </p>
<p>Vse države članice so imele koristi. Večina porabe se
postopoma prenaša na politike, povezane s konkurenčnostjo. Deleži
po postavkah različnih politik so se v letu 2004 glede na prejšnja
leta spremenili. Sredstva, dodeljena državam članicam za strukturne
ukrepe, ki pokrivajo kohezijo in regionalni razvoj, so se znatno povečala z
28,5 milijarde EUR na 34,1 milijarde EUR (+19,8 %), tako kot tudi
sredstva za notranje politike, ki vključujejo notranji trg in raziskave
(z 4,9 milijarde EUR v letu 2003 na 6 milijard EUR v letu
2004).</p>
<p>Dodeljena sredstva državam članicam za kmetijstvo in razvoj
podeželja pomenijo 47,5 % (43,6 milijarde EUR) skupnih
razporejenih izdatkov v letu 2004, kar kaže na zmanjšanje z
54,1 % (44,4 milijarde EUR) v letu 2003. Glavni upravičenci na
področju kmetijstva ostajajo isti. Izraženo absolutno je Francija
prejela največ dodeljenih sredstev, sledijo pa ji Španija,
Nemčija, Italija in Združeno kraljestvo. </p>
<p>Na področju notranjih politik je Nemčija prejela največji
znesek, sledijo pa ji Francija, Belgija, Združeno kraljestvo in Italija.
</p>
<p>Upravni izdatki EU so bili močno skoncentrirani. Največ sredstev
sta prejela Belgija in Luksemburg, dva sedeža institucij Evropske unije.
</p>
<p>Nacionalni prispevki (vključno s prispevki, ki temeljijo na DDV in BND)
so bili največji vir prihodkov proračuna EU in so v letu 2004
znašali 82,9 milijarde EUR. Preostanek je prišel iz tako
imenovanih tradicionalnih lastnih sredstev (carine in kmetijske dajatve),
presežka iz leta 2003 in drugih prihodkov.</p>
<p>V poročilu je podrobno analizirana razdelitev izdatkov EU po razdelkih
in podrazdelkih za vsako državo članico. Poročilo podaja
številke o dejanskem izvrševanju za 10 novih držav članic.
Vključuje popolne posodobljene usklajene dodeljene izdatke, prihodke in
proračunske bilance za leta od 1992 do 2004. Finančno poročilo za
leto 2004, objavljeno maja 2005, prikazuje koristi, ki izhajajo iz teh izdatkov.
</p>
<p>Poročilo o razporeditvi izdatkov je na voljo na:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a><br>Finančno
poročilo za leto 2004 je na voljo na: </p>
<p><a name="_Hlt114998935"></a><a
href="http://ec.europa.eu/budget/pdf/execution/execution/financialreport04/rap_fin_en.pdf">http://ec.europa.eu/budget/pdf/execution/execution/financialreport04/rap_fin_en.pdf</a></p>

