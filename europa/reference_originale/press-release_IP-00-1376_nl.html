					
<P><B>IP/00/1376</B>
<P>Brussel, 29 november 2000
<H3>
<P><B>Commissie hervormt mededingingsregels voor SAMENWERKING tussen ONDERNEMINGEN</B></H3>
<P><I><B>De Europese Commissie keurde vandaag nieuwe mededingingsregels goed voor de zgn. horizontale samenwerkingsovereenkomsten (samenwerkingsovereenkomsten tussen concurrenten). Het gaat hierbij om een herziening van de groepsvrijstellingsverordeningen voor onderzoek- en ontwikkelingsovereenkomsten en voor specialisatieovereenkomsten, en om richtsnoeren betreffende diverse soorten samenwerkingsovereenkomsten. Deze nieuwe regels vormen een cruciaal onderdeel van het mededingingsbeleid; zij maken deel uit van een ruimere hervorming die de Commissie thans doorvoert om het EG-mededingingsbeleid te stroomlijnen en aan te passen. Omdat samenwerking tussen concurrenten in de moderne economie steeds belangrijker wordt, betekenen duidelijke regels ook een belangrijke bijdrage tot de concurrentiepositie van Europa.</B></I>
<P>Na de goedkeuring van deze documenten verklaarde Mario Monti, het voor mededingingsbeleid bevoegde lid van de Commissie: "Deze hervorming is een nieuwe mijlpaal bij onze inspanningen om de EG-mededingingsregels te moderniseren. Een doeltreffender beleid inzake horizontale samenwerking zal ook de uit de regelgeving voortvloeiende verplichtingen voor ondernemingen doen afnemen, en zal terzelfder tijd zorgen voor een doeltreffende controle op overeenkomsten tussen ondernemingen met marktmacht. Dit komt ten goede aan consumenten, ondernemingen en de Commissie."
<P>Horizontale samenwerkingsovereenkomsten werken potentieel mededingingsverstorend en kunnen onder de toepassing vallen van de EG-mededingingsregels (artikel 81 van het Verdrag).
<P>Bij het beoordelen van vormen van horizontale samenwerking kan momenteel een beroep gedaan worden op twee groepsvrijstellingsverordeningen (betreffende overeenkomsten inzake onderzoek en ontwikkeling (O&O) en betreffende specialisatieovereenkomsten) en twee interpretatieve bekendmakingen (over bijzondere vraagstukken als gemeenschappelijke ondernemingen met het karakter van een samenwerkingsverband). Omdat de groepsvrijstellingsverordeningen aflopen per 31 december 2000 en omdat de bestaande bekendmakingen aanpassing behoefden, vond bij de Commissie de voorbije drie jaar een diepgaande reflectie plaats over de vraag hoe horizontale samenwerking in de toekomst te beoordelen.
<P>Het resultaat van dit alles is dat de Commissie vandaag haar goedkeuring hechtte aan:
<UL><P><LI>een groepsvrijstellingsverordening betreffende de toepassing van artikel 81, lid 3, van het Verdrag op groepen onderzoek- en ontwikkelingsovereenkomsten,
<P><LI>een groepsvrijstellingsverordening betreffende de toepassing van artikel 81, lid 3, van het Verdrag op groepen specialisatieovereenkomsten, en 
<P><LI>richtsnoeren inzake de toepasselijkheid van artikel 81 op horizontale samenwerkingsovereenkomsten. Deze richtsnoeren betreffen overeenkomsten inzake O&O, productie, aankoop, commercialisering, standaardisering en milieuaspecten.
</UL><P>Deze nieuwe regels betekenen dat bij de beoordeling van horizontale samenwerkingsovereenkomsten sprake is van een verschuiving van de vormelijke aanpak die in de huidige regelgeving vervat is, naar een meer economische benadering. Basisdoelstelling van deze nieuwe aanpak is samenwerking tussen concurrenten mogelijk te maken waar dat bijdraagt tot de economische welvaart, zonder dat de mededinging in gevaar komt.
<P>De nieuwe regels worden van kracht per 1 januari 2001. Bestaande overeenkomsten zullen onder de huidige groepsvrijstellingsverordeningen blijven vallen tot en met 30 juni 2001.
<P><B>Achtergrond</B>
<P>De aanpassing van de mededingingsregels voor horizontale samenwerkingsovereenkomsten ging eind 1997 van start met een brede raadpleging van Europese ondernemingen. Daaruit bleek dat het bedrijfsleven vond dat de bestaande groepsvrijstellingsverordeningen te sterk op juridische bepalingen waren geconcentreerd, en dat er een behoefte was aan duidelijker richtsnoeren voor die vormen van samenwerking die onder geen enkele groepsvrijstellingsverordening vallen.
<P>De nieuwe bepalingen geven de marktpartijen dus meer houvast. Zij vervangen gefragmenteerde en ten dele verouderde bekendmakingen en verordeningen op dit gebied. Deze benadering gelijkt sterk op die van de nieuwe verordening met regels voor de distributiesector ("verticale samenwerkingsovereenkomsten") die de Commissie op 22 december 1999 heeft goedgekeurd.
<P>De twee groepsvrijstellingsverordeningen die vandaag zijn goedgekeurd, vervangen de bestaande groepsvrijstellingsverordening specialisatie (Verordening (EEG) nr. 417/85 van de Commissie) en O&O (Verordening (EEG) nr. 418/85 van de Commissie). In vergelijking met de bestaande verordeningen zijn deze nieuwe teksten zo opgevat dat zij gebruiksvriendelijker zijn, helderder en ruimer toepasbaar. Met deze nieuwe groepsvrijstellingsverordeningen verdwijnt het systeem van bepalingen uit een "witte lijst" waarvoor specifieke vrijstelling wordt verleend; in plaats daarvan komt een algemene vrijstelling voor alle bepalingen die van toepassing zijn voor O&O- en specialisatieovereenkomsten die ondernemingen sluiten. Deze verschuiving weg van een benadering op basis van bepalingen geeft de partijen bij dergelijke overeenkomsten een grotere contractuele vrijheid, en bevrijdt hen uit het "keurslijf" van de vroegere verordeningen. Voor het toekennen van een vrijstelling mag het marktaandeel van alle partijen bij de overeenkomsten tezamen niet meer dan 20% bedragen in het geval van specialisatieovereenkomsten, en niet meer dan 25% in het geval van O&O-overeenkomsten. Ligt het marktaandeel hoger, dan worden specialisatie- en O&O-overeenkomsten niet automatisch verboden, maar moeten zij afzonderlijk worden beoordeeld. Toch blijven "hardcore"-beperkingen (prijsafspraken, productiebeperkingen of het toewijzen van markten of afnemers) in de regel verboden, ongeacht de marktmacht van de partijen.
<P>De richtsnoeren vormen een aanvulling op de groepsvrijstellingsverordeningen. Zij gelden voor O&O- en productieovereenkomsten die niet onder de groepsvrijstellingen vallen, en voor bepaalde andere vormen van samenwerking tussen concurrenten (bv. gezamenlijke inkoop, gezamenlijke commercialisering).
<P>In de richtsnoeren wordt de algemene aanpak beschreven die moet worden gevolgd bij de beoordeling van overeenkomsten voor horizontale samenwerking, en wordt een gemeenschappelijk analytisch kader aangereikt. Dit helpt de ondernemingen om met meer zekerheid uit te maken of een overeenkomst mededingingsbeperkend is of niet; en zo ja, of zij in aanmerking komt voor een vrijstelling.
<P>Een eerste versie van deze nieuwe documenten werd op 18 januari door de Commissie goedgekeurd. Sindsdien werden deze besproken met de lidstaten en belanghebbenden. Op 20 en 21 juni vond een publieke hoorzitting plaats, waar bleek dat er voor deze hervorming een uitgesproken steun bestond bij het Europese bedrijfsleven.
<P>De beide groepsvrijstellingsverordeningen en de richtsnoeren zullen binnenkort worden bekendgemaakt in het Publicatieblad. Zij zullen ook te raadplegen zijn op de website van het DG Concurrentie, op volgend adres: <A HREF="http://ec.europa.eu/competition/antitrust/legislation/">http://ec.europa.eu/competition/antitrust/legislation/</A>
