					<p align="right"><b>IP/04/576</b></p>
<p align="right">Bruselj, 1. maj 2004</p>
<h1>
<a name="Heading4"></a><b>Izjava predsednika Prodija ob dnevu
širitve</b></h1>
<p>1. maj je zgodovinski dan za Evropo.</p>
<p>Danes pozdravljamo v družino EU 10 novih držav članic in 75
milijonov novih državljanov EU.</p>
<p>Pet desetletij po začetku našega velikega projekta evropske
integracije so ločitve zaradi hladne vojne enkrat za vselej mimo in sedaj
živimo v združeni Evropi.</p>
<p>Veliko poguma, odločnosti in truda narodov ter političnih sil v
novih državah članicah je bilo potrebno, da smo prispeli tako
daleč. Istočasno sta bili potrebni vizija in plemenitost narodov in
vodij sedanje EU.</p>
<p>Ta teden bom z velikim veseljem izrazil dobrodošlico 10 novim kolegom v
Evropski komisiji.</p>
<p>Oni in njihovi sodržavljani prinašajo v Unijo kulturo in
raznolikost 10 držav z različnimi zgodovinskimi koreninami, ki segajo
stoletja daleč.</p>
<p>Ko bo širitev postala resničnost, bodo evropski narodi proslavljali
ob številnih kulturnih dogodkih od zahodne obale Irske do vzhodne meje
Poljske ter od Vallette na jugu do skrajnega konca Finske na severu. Na ta dan
Evropejci praznujejo dejstvo, da niso več ločeni z umetnimi
ideološkimi preprekami.</p>
<p>Kot predsednik Evropske komisije želim poudariti, da je Komisija tukaj,
da služi državljanom Evrope. Naša naloga je zagotoviti, da
Evropska unija dela za svoje državljane, zagotoviti več in boljše
službe, konkurenčnejše gospodarstvo, čistejše okolje,
celo boljšo kakovost hrane ter svobodo in pravičnost, ki jima ne bosta
grozila kriminal in terorizem.</p>
<p>Toda širitev je še več kot to. Med obiskom v Pragi je dejal
irski ministrski predsednik ter predsednik Sveta Bertie Ahern:
“&#352;iritev pomeni odpiranje duha, pa tudi meja.” </p>
<p>Medtem ko sem vesel in ponosen na velik dosežek združitve
nekoč razdeljenega kontinenta, pa se zavedam, da je to šele
začetek.</p>
<p>V novi Evropski uniji s 455 milijoni državljanov si mora vsak od nas
prizadevati, da skupaj gradimo na temeljih, ki smo jih vsi pomagali postaviti.
Ničesar ne smemo vzeti za dokončno. Kar smo dosegli, ni
nespremenljivo. Naše sodelovanje se bo vedno soočalo z ovirami in
izzivi.</p>
<p>Toda združeni v raznolikosti bomo močnejši in bolje opremljeni
za iskanje rešitev skupnih problemov. Združeni v raznolikosti lahko
delujemo učinkoviteje za varnost in blaginjo nas vseh.</p>
<p>Pozivam vse Evropejce, da se pridružijo proslavam za naš
čudoviti dosežek.</p>
<p>Dobrodošli v Novi Evropi.</p>

