					<p align="right"><b>IP/05/1225</b></p>
<p align="right">Bruksela, dnia 5 października 2005 r.</p>
<h1>
<a name="Heading4"></a><b>Nowa polityka przemysłowa:</b><b>
tworzenie warunków dla rozkwitu produkcji</b></h1>
<p><b><i>W obliczu globalizacji i wzmożonej międzynarodowej
konkurencji Komisja Europejska przedstawiła dziś nową, bardziej
zintegrowaną politykę przemysłową, aby stworzyć lepsze
warunki ramowe dla przemysłu wytwórczego w nadchodzących latach. 
Przemysł wytwórczy ma duże znaczenie dla UE: zatrudnia 34 miliony
osób, odpowiada za trzy czwarte eksportu UE i 80 % wydatków sektora
prywatnego UE na badania naukowe i rozwój. Nowa polityka przemysłowa
UE uzupełni działania na poziomie Państw Członkowskich tak,
aby wesprzeć silną i dynamiczną bazę przemysłową.
Nowa polityka przemysłowa UE obejmuje siedem nowych międzysektorowych
inicjatyw: w zakresie konkurencyjności, energii i środowiska, praw
własności intelektualnej, lepszego stanowienia prawa, badań
przemysłowych i innowacji, dostępu do rynku, kwalifikacji oraz w
zakresie kierowania zmianami strukturalnymi. Inicjatywy te przyniosą
korzyści wielu sektorom przemysłowym. Ponadto Komisja
przedłożyła siedem nowych inicjatyw skierowanych do
poszczególnych sektorów, takich jak sektor farmaceutyczny, sektor
obronny czy technologie teleinformatyczne. Komisja koncentruje się na
inwestowaniu w kwalifikacje i przygotowywaniu ludzi na zmiany. Proponowana
polityka przemysłowa ma na celu wsparcie zdolności dostosowawczych i
zmian strukturalnych tak, aby zwiększyć konkurencyjność
przemysłu wytwórczego UE, zwłaszcza w świetle coraz
silniejszej konkurencji ze strony Chin i Azji. Jest to ważny krok w
kierunku realizacji nowego lizbońskiego „Partnerstwa na rzecz wzrostu
gospodarczego i zatrudnienia”. Więcej informacji na ten temat
znajduje się w <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Wiceprzewodniczący Komisji Günter Verheugen, odpowiedzialny za
sprawy przedsiębiorstw i polityki przemysłowej, powiedział:
<i>„Przemysł wytwórczy odgrywa kluczową rolę w
zapewnieniu dobrobytu w Europie w przyszłości. Czas protekcjonizmu i
dotacji państwowych bezpowrotnie minął. Politycy nie tworzą
miejsc pracy. Możemy jednak stworzyć odpowiednie warunki ramowe dla
rozkwitu przemysłu. Dzisiejsza strategia obejmuje szereg nowych inicjatyw,
specjalnie dostosowanych do potrzeb poszczególnych sektorów
przemysłu, mających na celu uczynienie ich bardziej atrakcyjnymi dla
inwestorów oraz sprzyjających tworzeniu nowych miejsc pracy."</i></p>
<p>Przy pomocy systematycznego przeglądu 27 sektorów przemysłu
wytwórczego i budownictwa UE, Komisja przeanalizowała wyzwania
polityczne stawiane przez poszczególne sektory. </p>
<p>Aby sprostać tym wyzwaniom Komisja proponuje szereg <b>nowych
inicjatyw</b>:</p>
<p><b>I)	Siedem nowych, głównych międzysektorowych inicjatyw
politycznych<sup><a name="fnB1" href="#fn1">[1]</a></sup>:</b></p>
<ul>
<li>1. Inicjatywa dotycząca <b>praw własności intelektualnej</b>
i <b>fałszerstw</b> (początek w 2006 r.)</li>
<li>2. Grupa Wysokiego Szczebla ds. <b>konkurencyjności, energii i
środowiska </b>(początek do końca 2005 r.)</li>
<li>3<b>. Zewnętrzne aspekty konkurencyjności i dostępu do
rynku</b> (wiosna 2006 r.)</li>
<li>4. Nowy program <b>uproszczenia prawodawstwa</b> (październik 2005
r.)</li>
<li>5. Poprawa <b>kwalifikacji siły roboczej w poszczególnych
sektorach</b> (2006 r.)</li>
<li>6. <b>Zarządzanie zmianami strukturalnymi</b> w przemyśle
wytwórczym (koniec 2005 r.)</li>
<li>7. Zintegrowane europejskie podejście do <b>badań i innowacji w
przemyśle</b> (koniec 2005 r.)</li></ul><p><b>II) Siedem nowych inicjatyw
lub działań sektorowych:</b></p>
<ul>
<li>1. Stworzenie nowego <b>forum farmaceutycznego</b> (pierwsze spotkanie w
2006 r.)</li>
<li>2. Śródokresowy przegląd <b>strategii</b> z zakresu nauk o
życiu i <b>biotechnologii</b> (lata 2006-2007)</li>
<li>3. Nowe Grupy Wysokiego Szczebla ds. <b>przemysłu chemicznego</b> oraz
<b>przemysłu obronnego</b> (2007 r.) </li>
<li>4. Europejski program <b>kosmiczny</b></li>
<li>5. Grupa zadaniowa ds. konkurencyjności <b>technologii
teleinformatycznych</b> (ICT) (2005/2006)</li>
<li><b>6. Dialog polityczny dotyczący przemysłu maszynowego</b>
(2005/2006)</li>
<li>7. Seria <b>badań dotyczących konkurencyjności</b>,
obejmująca branże ICT, produktów żywnościowych, mody i
wzornictwa.</li></ul><p>Dzięki opracowaniu nowej polityki przemysłowej
Komisja dotrzymuje swojego zobowiązania do uczestnictwa w tworzeniu
<b>silnej bazy przemysłowej</b>. Aby to osiągnąć, Komisja
podejmie niezbędne działania w celu poprawy warunków dla
przemysłu wytwórczego i zapewnienia spójności
różnych obszarów polityki. Komisja podkreśla znaczenie
spójności i synergii między różnymi politykami
koncentrując się przede wszystkim na lepszym stanowieniu prawa
będącym ważnym narzędziem wspierającym wzrost
konkurencyjności przemysłu europejskiego.</p>
<p>Przedstawione przez Komisję nowe podejście zapewni
<b>większą spójność i integrację</b> polityk i
będzie miało silniejszy wpływ na konkurencyjność.
Komisja podejmie próbę osiągnięcia większego konsensusu
co do polityki, poprzez zaangażowanie kluczowych zainteresowanych stron,
partnerów społecznych i Państw Członkowskich już we
wczesnych etapach tworzenia polityki. Celem niniejszych inicjatyw jest
uzupełnienie działań na poziomie Państw Członkowskich
oraz pomoc w podjęciu kluczowych wyzwań, przed którymi stoją
różne sektory przemysłu
wytwórczego.<br>Większość poszczególnych sektorów
branży produkcyjnej UE osiągnęła dobre wyniki w
porównaniu z ich odpowiednikami w innych gospodarkach
uprzemysłowionych. Mimo to ogólna struktura przemysłowa
gospodarki UE stawia ją w nienajlepszej sytuacji w obliczu trwającego
procesu globalizacji. Wymiana handlowa UE w dalszym ciągu koncentruje
się na sektorach średnio wysokich technologii i niskich do
średnich kwalifikacji siły roboczej. UE jest w związku z tym
narażona na konkurencję producentów z gospodarek
wschodzących. Dlatego zdolności dostosowawcze i zmiany strukturalne
są niezbędne, aby UE mogła maksymalnie spożytkować
korzyści płynące z włączenia Chin, Indii i innych
szybko rosnących gospodarek w gospodarkę światową.</p>
<p>Pełny tekst nowej polityki przemysłowej jest dostępny pod
adresem:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Realizacja proponowanych
międzysektorowych inicjatyw będzie przedmiotem odrębnych decyzji
Komisji. Obejmuje to mandat dla Grupy Wysokiego Szczebla ds.
Konkurencyjności, Energii i Środowiska, której będą
współprzewodniczyć właściwi Komisarze.</p>


