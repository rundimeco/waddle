					<p align="right"><b>IP/05/384</b></p>
<p align="right">Brüssel, 4. aprill 2005</p>
<h1>
<a name="Heading4"></a><b>Komisjoni kevadine majandusprognoos 2005
– 2006</b></h1>
<p><b><i>Pärast majandusliku aktiivsuse pidurdumist möödunud
aasta teisel poolel on 2005. aastal euroalal ja ELis sisenõudluse
hoogustudes oodata majanduskasvu naasmist potentsiaalsele tasemele.
Üldiselt prognoositakse SKT tõusuks euroalal 1,6% ja ELis 2,0% (2006.
aastal vastavalt 2,1% ja 2,3%). Tööhõive kasv on tõusuteel
nii euroalal kui ELis, mis võimaldab töötuse mõningast
langust aastal 2006. Riikide eelarved peaksid samuti jääma sel aastal
laias laastus muutumatuks. Nii euroalal kui kogu ELis prognoositakse eelarve
puudujäägiks 2,6% SKTst.</i></b></p>
<p>2004. aastal kasvas euroala ja EL 15 majandus vastavalt tubli 2% ja 2,4%,
jätkates 2003. aasta keskel alanud tõusu, mis tulenes suuresti
maailmamajanduse ja -kaubanduse kiirest kasvust. Kuigi maailmakaubanduse kasv
jõudis hinnangute kohaselt haripunkti 2004. aastal, kahandasid kiiresti
tõusnud naftahinnad ja tugev euro 2004. aasta teisel poolel
majandusaktiivsust euroalal ning selle languse mõju on kandunud ka 2005.
aasta algusse. </p>
<p>Komisjon prognoosib 2005. aastaks SKT aasta keskmiseks kasvuks euroalal 1,6%
ja ELis 2,0%. Majanduslik aktiivsus ühtlustub eeldatavalt 2006. aastal, kui
keskmine kasvumäär euroalal on 2,1% ja 2,3% ELis. </p>
<p>Käesoleva ja 2006. aasta prognoosid põhinevad eeldusel, et
sisenõudlus tugevneb ja eriti investeeringud püsivalt kiirenevad.
Oodatakse ka eratarbimise järk-järgulist taastumist vaatlusaluse
perioodi jooksul. Põhitegurite hulka selle väljavaate taga kuuluvad
järeleandlik makromajanduspoliitika, jätkuv mõõdukus
palkades ja madal inflatsioon, soodsad finantstingimused, avarduvad
kasumimarginaalid ja edu tarbijate ja ettevõtjate usalduse taastamisele
viivates struktuurireformides.</p>
<p><b>3 miljonit uut töökohta</b></p>
<p>Kättesaadavad andmed näitavad, et seni on majanduslik tõus
tööturgu vähe mõjutanud. Teataval määral on see
eelmise langusperioodi ajal üles näidatud paindlikkuse tulemus, kus
kokkuvõttes töökohti ei kaotatud ning tööpuuduse kasv
oli eelnevate tsüklitega võrreldes piiratud. Siiski oodatakse
tööhõive kasvu 0,7% aastal 2005 ja 0,9% aastal 2006
võrreldes 2004. aastaks prognoositud 0,6%. See peaks looma ELis aastail
2005–2006 kolm miljonit uut töökohta, kuid langetab
töötuse taset aastaks 2006 vaid veidi — 8,7%. See on osaliselt
seletatav tööjõu tavalise kasvuga, sest paranev majanduslik
olukord toob tööturule inimesi juurde.</p>
<p>Komisjon prognoosib ka riigieelarvete edasist paranemist euroalal, kus
keskmiseks puudujäägiks ennustatakse 2,6% SKTst võrreldes 2004.
aasta 2,7%, mis juba ise oli paranemine võrreldes eelnenud aastaga
(2,8%).</p>
<p>ELis tervikuna oodatakse 2006. aastaks 2,6% puudujääki — sama
mis aastal 2005.  Mõlemad keskmised peidavad endas üsna suuri
erinevusi ELis, kus puudujääk oli 2004. aastal üheksas riigis
üle 3%. Neist üheksast oodatakse viielt puudujäägi olulist
vähendamist käesoleval aastal (s.o. üle poole protsendi SKTst).
Komisjoni puudujäägiprognoosid aastaks 2006 põhinevad muutumatul
eelarvepoliitikal. </p>
<p>Komisjon näeb oma kevadprognoosis esitatud arenguväljavaatele
mitmeid langusohte, k.a. nafta hinna edasist tõusu, oodatust suuremaid
valuutakursi muutusi ja tarbija vähenevat usaldust, mis realiseerudes
aeglustaks eratarbimise kasvu ning pidurdaks ka investeerimisplaane.  Positiivse
arengu korral võib eratarbimine struktuurireformide kasuliku mõju
tõttu kiiremini kasvada.</p>
<p>Täiendavaid üksikasju võite leida European Economy
internetiväljaandest aadressil:</p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a></p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>

