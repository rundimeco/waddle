					<p align="right"><b>IP/04/915</b></p>
<p align="right">Bruselj, 15. 7. 2004</p>
<h1>
<a name="Heading4"></a><b>Sladkor: </b><b>Komisija predlaga
režim, prijaznejši za tržišče, potrošnika in
trgovino</b></h1>
<p><b><i>Danes je Evropska komisija predložila korenite spremembe glede
režima EU za sladkor. Sedanji sistem je naletel na ostre kritike zaradi
nepravilnega dodeljevanja virov, oviranja konkurence, škodovanja
državam v razvoju in oškodovanja potrošnikov,
davkoplačevalcev in okolja. Komisija predlaga bistveno zmanjšanje
izvoza sladkorja in izvoznih nadomestil, ukinitev intervencije, zmanjšanje
proizvodnje v EU, znižanje notranjih cen sladkorja ter odobritev proizvodno
nevezanih plačil pridelovalcem sladkorne pese. Proces reforme se bo
začel julija 2005. Da bi vse strani imele čas za prilagoditev
spremembam, se bodo le-te izvajale štiri leta. Zaradi negotovosti, ki bi se
pojavile na mednarodni ravni, je leta 2008 predviden ponovni pregled
položaja .</i></b></p>
<p>Komisar EU, pristojen za kmetijstvo, Franz Fischler, je dejal: <i>“Ta
reforma daje  sektorju EU za sladkor ter državam v razvoju realno
perspektivo.” Naši  potrošniki bodo deležni veliko
večje tržne usmerjenosti, države v razvoju pa veliko manjše
izkrivljanje trgovine.</i></p>
<p><b>Učinek reforme</b></p>
<p>Reforma bo vodila k obnovi proizvodnje sladkorja v EU na trajnostni in
konkurenčni ravni. S proizvodno nevezanimi plačili bodo pridelovalcem
sladkorne pese v EU delno nadomestili izgubo dohodka. Potrošniki v EU in
industrija potrošnje sladkorja bodo plačevali nižje cene. S to
reformo bodo tudi odpravljeni nekateri okoljski problemi, ki so nastali zaradi
intenzivne pridelave.</p>
<p><b>Zaposlitveni vidiki</b></p>
<p>Obstoječi režim za sladkor ne ponuja varovanja delovnih mest. V
zadnjem desetletju je bilo na tem področju ukinjenih 17.000 delovnih mest,
povezanih s sladkorno industrijo. Medtem ko je bilo leta 1990 v EU 240 tovarn
sladkorja, jih je leta 2001 ostalo samo še 135. Tak trend se  bo
nadaljeval. </p>
<p>Reforma bo vodila tudi k prestrukturiranju, vendar tako, da bodo preostala
proizvodnja konkurenčna in delovna mesta stabilna. Reforma bo dala
industriji na voljo čas za prilagoditev. Za omilitev družbenih in
gospodarskih posledic prestrukturiranja Komisija predlaga program za prehod na
nove panoge za tovarne, ki niso več ekonomsko uspešne.</p>
<p><b>Nove države članice</b></p>
<p>Glede na to, da so nove države članice že v celoti imele
koristi od obstoječega režima za sladkor, Komisija predlaga odobritev
polne odškodnine. Plačila se bodo izvedla v okviru finančne
discipline.</p>
<p><b>Akcijski načrt za države AKP</b></p>
<p>EU bo izpolnjevala obveznosti, ki jih ima do držav AKP in Indije. Z
reformo bodo omenjene države dobile jasno perspektivo, obdržale svoje
posebne uvozne ugodnosti in mikaven izvozni trg. EU bo odprla dialog s
prizadetimi državami na podlagi ukrepov, ki jih je treba predlagati pred
koncem leta 2004, da bi določili ustrezne trgovinske in razvojne ukrepe.
Komisija bo predlagala programe po meri za pomoč državam pri
prilagajanju novim tržnim pogojem in za izboljšanje
konkurenčnosti proizvodnje sladkorja, kjer je ta ekonomsko upravičena,
ali za spodbujanje diverzifikacije podjetij.   </p>
<p>49 najrevnejših držav bo lahko v EU brez dajatev izvažalo
še več sladkorja.</p>
<p><b>Glavne spremembe</b></p>
<ul>
<li>Znižanje institucionalne intervencijske cene s 632 EUR/tono na 421 EUR
na tono v dveh korakih v obdobju treh let.</li>
<li>Znižanje najnižje cene za sladkorno peso s 43,6 EUR/tono na 27,4
EUR v dveh korakih v  obdobju treh let.</li>
<li>Odprava javne intervencije in nadomestitev s sistemom zasebnega
skladiščenja.</li>
<li>Zmanjšanje proizvodne kvote EU za 2,8 milijona ton (s 17,4 mio na 14,6
mio ton) v obdobju štirih let.</li>
<li>Zmanjšanje subvencioniranih izvozov za 2 mio ton (z 2,4 mio ton na 0,4
mio ton).</li>
<li>Novo proizvodno nevezano plačilo za pridelovalce sladkorne pese kot
delno nadomestilo (60 %) izgube dohodka.</li>
<li>Prenosljive kvote med tržnimi udeleženci različnih držav
članic.</li>
<li>Program za prehod na nove panoge v višini 250 EUR/tono za tovarne, ki
zapuščajo sektor.</li></ul><p>Podrobnosti glede predloga so na voljo
na:</p>
<p><a
href="http://ec.europa.eu/agriculture/capreform/index_en.htm">http://ec.europa.eu/agriculture/capreform/index_en.htm</a>
+ <a
href="/rapid/pressReleasesAction.do?reference=MEMO/04/177&format=HTML&aged=0&language=EN&guiLanguage=fr">MEMO/04/177</a></p>

