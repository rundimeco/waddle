					<p align="right"><b>IP/05/1226</b></p>
<p align="right">Brüssel, 5 oktoober 2005</p>
<h1>
<a name="Heading4"></a><b>Komisjon teeb ettepaneku nimetada aasta 2008
kultuuridevahelise dialoogi Euroopa aastaks</b></h1>
<p><b><i>Komisjon võttis täna vastu Euroopa Parlamendi ja nõukogu
otsuse ettepaneku, millega soovitakse nimetada aasta 2008 kultuuridevahelise
dialoogi Euroopa aastaks.  Idee algataja on Euroopa kultuurivolinik Ján
Figel’, kes pakkus selle välja ärakuulamisel Euroopa Parlamendi
ees 2004. aasta septembris. Euroopa aastal 2008 rahastatakse mitmesuguste
ühenduse programmide ja meetmete raames eriteemalisi konkreetseid projekte,
mille kogueelarve on 10 miljonit eurot. Põhitähelepanu all on kultuur,
noorsugu, sport ja kodakondsus.  </i></b></p>
<p>„Euroopa Liidu mitme järjestikuse laienemisringi, ühtse
turuga seotud suurema liikuvuse ning ELi ja muu maailma suurenenud kaubavahetuse
ja reisijate arvu kasvu koostoimel on Euroopas viimastel aastatel toimunud
suured muutused.  Selle tulemusel on muutunud aktiivsemaks eurooplaste
suhtlemine muude kultuuride, keelte, rahvaste ja usundite esindajatega nii
kontinendil kui ka mujal.  Euroopa rahvaste ja eri kultuuride lähendamiseks
on <b>kultuuridevaheline dialoog</b> hädavajalik“, ütles
hariduse, koolituse, kultuuri ja keelelise mitmekesisuse volinik Ján
Figel’ ettepanekut esitledes. </p>
<p>Komisjon teeb seega ettepaneku <b>kuulutada aasta 2008 kultuuridevahelise
dialoogi aastaks</b>. Euroopa aasta on tänu mitmekordsele toimele
ainulaadne vahend kodanike, eelkõige noorte, teadlikkuse tõstmiseks
sellest teemast. </p>
<p>Euroopa aasta eesmärgid on üldjoontes järgmised:</p>
<ul>
<li><b>edendada</b> nii Euroopa Liidu kodanike kui teiste Euroopa Liidus elavate
inimeste hulgas <b>kultuuridevahelist dialoogi</b> kui teadmiste ja oskuste
omandamise viisi, mille tulemuseks on avatum ja mitmekesisem ühiskond;
</li>
<li><b>tõsta nii Euroopa kodanike</b> kui kõikide teiste Euroopa
Liidus elavate inimeste <b>teadlikkust</b> sellest, kui oluline on <b>aktiivse
ja maailmale avatud</b>, kultuurilist mitmekesisust austava ja ühistele
väärtustele rajatud <b>Euroopa Liidu kodakondsuse edendamine</b>.
</li></ul><p>Kultuuridevahelise dialoogi Euroopa aasta annab ainulaadse
võimaluse <b>tõhustada süvalaiendamist kõikide ühenduse
2008. aasta programmide ja meetmete raames</b> ning aitab kaasa Euroopa aastal
võetavate meetmete kõlapinna ja mõju suurendamisele. Nii antakse
ühtne ettekujutus <b>kultuuridevahelise dialoogi edendamisele suunatud
ühenduse meetmetest</b> ning soodustatakse eri programmide, eriti
naaberriikidele ja kolmandatele riikidele suunatud programmide koostoimimist. 
Ka annab Euroopa aasta liikmesriikidele võimaluse teha tihedat
koostööd teavitus- ja suhtekorralduskampaaniate läbiviimisel.
</p>
<p>Komisjon teeb ettepaneku eraldada Euroopa aasta korraldamiseks <b>10 miljonit
eurot</b> ja viia rakenduslike eesmärkide täitmiseks ellu <b>kolmest
meetmest koosnev tegevusprogramm</b>: </p>
<ul>
<li> <b>teavituskampaania</b> Euroopa aasta eesmärkide tutvustamiseks.
Selleks eraldatakse pool eelarvest. Euroopa aastal on oma logo;</li>
<li> <b>abi ühendusesisesele tegevusele</b> ehk piiratud hulgale
sümboolse tähendusega üleeuroopalistele üritustele
(näiteks suured rahvapeod või spordiüritused), mille eesmärk
on tõsta eriti noorte teadlikkust Euroopa aastast; </li>
<li> <b>riigi tasandil võetavate</b> tugeva Euroopa suunitlusega
<b>meetmete kaasrahastamine</b>.</li></ul><p>Kõnealuse Euroopa aasta
ettevalmistamine peab olema tihedalt seotud Euroopa aasta 2007
„Võrdsed võimalused kõigile“ ettevalmistamise ja
elluviimisega, et need kaks algatust oleks maksimaalselt koostoimes ja
üksteist võimalikult täiendavad.</p>
<p>Ettepanek saadetakse läbivaatamisele Euroopa Parlamenti ja
nõukokku, et see siis <b>kaasotsustamismenetluse raames enne 2006. aasta
lõppu vastu võtta</b>.</p>
<p>Täiendav teave:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

