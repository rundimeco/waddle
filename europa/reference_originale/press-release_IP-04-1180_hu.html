					<p align="right"><b>IP/04/1180</b></p>
<p align="right">Brüsszel, 2004. október 6.</p>
<h1>
<a name="Heading4"></a><b>A Bizottság bizonyos feltételek
mellett a tárgyalások megkezdését javasolja
Törökországgal</b></h1>
<p><b><i>Az Európai Bizottság az emberi jogok, a demokrácia, a
jogállamiság és a kisebbségek védelme szempontját
mérlegelő, átfogó helyzetértékelés
alapján ma a csatlakozási tárgyalások megkezdését
javasolta Törökországgal, feltéve hogy egyes
kulcsfontosságú, jelenleg előkészítés alatt
álló jogszabályok hatályba lépnek.  A Bizottság
hárompillérű stratégia alkalmazását ajánlja a
tárgyalások folytatásához: elsősorban a
törökországi reformfolyamat megerősítését
és támogatását célzó szorosabb
együttműködést, másodsorban a
Törökország csatlakozásával kapcsolatos sajátos
kihívások figyelembevételével folytatott
tárgyalásokat, végül számottevően
megerősített politikai és kulturális párbeszédet
az EU-tagállamok és Törökország állampolgárai
között.  A Bizottság meggyőződése, hogy a
csatlakozási folyamat alapvetően fontos a további
törökországi reformok ösztönzése
szempontjából, mindazonáltal hangsúlyozza, hogy a
csatlakozási tárgyalássorozat természeténél fogva
nyitott kimenetelű folyamatot jelent. A kitűzött cél –
a csatlakozás – világos, de elérése előre nem
garantálható.  A Bizottság bemutatott egy
értékelést is Törökország Európai
Unióhoz történő lehetséges csatlakozásának
hatásairól, amely megállapította, hogy jóllehet a
csatlakozás mind az EU, mind Törökország számára
kihívásokkal jár, megfelelő irányítás
esetén mindkét félnek számottevő
lehetőségeket is kínálhat.</i></b></p>
<p>Az Európai Tanács 2002. decemberi koppenhágai
ülésén olyan értelmű nyilatkozatot tett, hogy
„amennyiben a 2004. decemberi Európai Tanács a Bizottság
jelentése és ajánlása alapján úgy dönt, hogy
Törökország megfelel a koppenhágai politikai
feltételeknek, az Európai Unió haladéktalanul megkezdi a
csatlakozási tárgyalásokat Törökországgal”.
Ezt a 2004 júniusában tartott brüsszeli Európai Tanács
is megerősítette. A Bizottság mai döntése ennek a
kérésnek a nyomán született. </p>
<p>A Bizottság ajánlásainak fő elemei</p>
<p>Törökország <b>jelentős előrelépést tett
</b>a politikai reformfolyamat tekintetében, különösen a
csatlakozási partnerségben rögzített kiemelt
célkitűzéseknek megfelelően az utóbbi években
elfogadott, gyökeres alkotmányos és jogszabályi
változtatások révén. Az egyesületekről
szóló törvény, az új
büntetőtörvénykönyv és a közbenső
fellebbviteli bíróságokról szóló törvény
azonban még nem lépett hatályba. Elfogadásra vár
továbbá a büntetőeljárásról szóló
törvény, az igazságügyi rendészetet létrehozó
jogszabály, valamint a büntetések és intézkedések
végrehajtásáról szóló törvény is.</p>
<p>Törökország jelentős erőfeszítéseket tesz
ezeknek a reformoknak a megfelelő végrehajtása
érdekében. Ennek ellenére <b>a jogalkotás és a
végrehajtás további erősítésére és
szélesítésére van szükség.</b> Ez
különösen érvényes a kínzás és
bántalmazás elleni küzdelem terén a kivételt nem
ismerő politikára, továbbá a
szólásszabadságra, a vallásszabadságra, a nők
jogaira vonatkozó rendelkezések, valamint a Nemzetközi
Munkaügyi Szervezet (ILO) szakszervezeti jogokra és a kisebbségek
jogaira is kiterjedő szabványainak végrehajtására.</p>
<p>Figyelembe véve a reformok terén elért eredményeket
és feltéve, hogy Törökország életbe lépteti a
fentiekben említett, még hiányzó jogszabályokat, a
Bizottság úgy ítéli meg, hogy <b>Törökország
kellő mértékben teljesíti a politikai feltételeket,
és javasolja a csatlakozási tárgyalások
megkezdését</b>. A reformfolyamat
visszafordíthatatlanságáról, különös
tekintettel annak végrehajtásáról, hosszabb időszak
alatt kell megbizonyosodni.</p>
<p><b>Három pillérből álló stratégiát
</b>kell követni. <b>Az első pillér</b> lényege a
törökországi reformfolyamat erősítésével
és támogatásával kapcsolatos
együttműködés, különösen ami a
koppenhágai politikai feltételek folyamatos
teljesítését illeti. A politikai reformfolyamat
fenntarthatóságának és
visszafordíthatatlanságának biztosítása
érdekében az EU-nak folyamatosan és szorosan figyelemmel kell
követnie a politikai reformok tekintetében elért haladást.
Ez a reformfolyamat kiemelt célkitűzéseit rögzítő,
módosított csatlakozási partnerség alapján
történik. A politikai reformok terén tett
előrelépés általános áttekintésére 2005
végétől kezdődően évente kerül majd sor. A
reformok üteme határozza majd meg a tárgyalások menetét
is. Abban az esetben, ha az Unió alapértékeinek
számító szabadság és demokrácia elve, az emberi
jogok és az alapvető szabadságjogok, valamint a
jogállamiság tiszteletbentartása súlyos mértékben
és tartósan sérül, <b>a Bizottság a
tárgyalások felfüggesztését javasolja</b>. A
Tanács egy ilyen ajánlás alapján minősített
többséggel határoz.</p>
<p><b>A második pillér </b>a Törökországgal
folytatandó csatlakozási tárgyalások sajátos
megközelítésével kapcsolatos. A csatlakozási
tárgyalásokra kormányközi konferencia keretén
belül kerül sor, ahol a döntéshozatal egyhangú
szavazattal és valamennyi EU-tag teljes részvétele mellett
történik. A tárgyalások jellegüket tekintve
összetettek lesznek. A Tanács a tárgyalások minden egyes
fejezetére az ideiglenes lezárást, illetve adott esetben a
tárgyalások megkezdését illetően mércét
állapít meg, <b>amely magában foglalja a kielégítő
teljesítmény követelményét a közösségi
vívmányok végrehajtása terén</b>. Az érintett
fejezetekről szóló tárgyalások megkezdése
előtt teljesíteni kell a közösségi
vívmányoknak megfelelő, hatályos jogszabályi
kötelezettségeket. Hosszú átmeneti időszakokra lehet
számítani. Ezenfelül egyes területeken, mint
például a strukturális politikák vagy a
mezőgazdaság, egyedi megoldásokra lehet szükség, a
munkavállalók szabad mozgását illetően pedig
állandó védzáradék bevezetésére kerülhet
sor. Jelentősek lesznek Törökország
csatlakozásának pénzügyi és intézményi
kihatásai. Az EU-nak a tárgyalások befejezése előtt meg
kell határoznia a 2014-et követő időszakra szóló
pénzügyi tervét.</p>
<p>A Bizottság ezenkívül a tárgyalások alatt nyomon
követi majd az Unió új tagok befogadására, valamint az
integráció elmélyítésére vonatkozó
képességét, teljes mértékben figyelembe véve a
Szerződés közös politikákat és a
szolidaritást illető célkitűzéseit.</p>
<p><b>A harmadik pillér </b>az EU-tagállamok és
Törökország állampolgárai közötti politikai
és kulturális párbeszéd számottevő
megerősítését célozza. Ebben fontos szerepet kell
betöltenie a civil társadalomnak, amelynek viszont ehhez a feladathoz
az EU támogatását kell élveznie. A Bizottság
javaslatokat tesz majd a párbeszéd elősegítésének
módjára.</p>
<p>A Bizottságnak meggyőződése, hogy a tárgyalási
folyamat alapvető fontosságú a további
törökországi reformok ösztönzése
szempontjából. <b>A tárgyalási folyamat
természeténél fogva nyitott kimenetelű, amelynek
eredménye előre nem garantálható</b>. A
tárgyalások, illetve az azt követő ratifikációs
folyamat kimenetétől függetlenül az EU és
Törökország közötti kapcsolatoknak biztosítaniuk
kell azt, hogy Törökország teljes mértékben
kötődjön az európai struktúrákhoz.
Törökország csatlakozását alaposan elő kell
készíteni, hogy zökkenőmentes integrációjával
az ötvenéves európai integráció eredményeit ne
veszélyeztesse, hanem épp ellenkezőleg, erősítse
azokat.</p>
<p><b>A Törökország lehetséges tagságából
eredő kérdések értékelése</b></p>
<p><a name="_Hlt84348480"></a>A Bizottság a
Törökországról készülő éves
jelentéssel és a Bizottság ajánlásával
párhuzamosan részletes hatástanulmányt tett közzé
„A Törökország lehetséges Európai Uniós
tagságából eredő kérdések” címmel. A
tanulmány megállapítja, hogy Törökország
csatlakozása mind az EU, mind Törökország számára
kihívásokat jelentene. Megfelelő irányítás mellett
azonban számottevő lehetőségeket kínálna
mindkét fél számára. A csatlakozáshoz
szükséges előkészületek a következő
évtized javarészében eltartanának. Az EU ez alatt az
időszak alatt tovább fejlődik, Törökországnak
pedig még gyökeresebb átalakuláson kell átmennie. Az EU
szakpolitikáinak és jogszabályainak összességét
kitevő közösségi vívmányok
továbbfejlődnek, hogy megfeleljenek a 27 vagy annál több
tagú EU igényeinek. Ennek a fejlődésnek a során
figyelembe lehet venni a Törökország csatlakozása
kapcsán felmerülő kihívásokat és
lehetőségeket is.</p>
<p>További információ: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

