					<p align="right"><b>IP/07/1227</b></p>
<p align="right">Bruxelles, 10 august 2007</p>
<h1>
<a name="Heading4"></a><b>Eurobarometru: </b><b>Copiii europeni,
imprudenţi şi expuşi atunci când se află online?
</b></h1>
<h2>
<a name="Heading7"></a><b><i>Pot avea părinţii încredere în
fiica lor de 13 ani atunci când aceasta navighează pe
web?</i></b><b><i> Pot fi siguri că discuţiile purtate de fiul lor de
11 ani pe telefonul mobil sunt lipsite de orice pericol? Un studiu comandat
recent de Comisie a analizat modul în care copiii din Europa
utilizează noile mijloace de comunicare. Conform acestui studiu, pentru
tânăra generaţie din Europa utilizarea internetului şi a
telefoanelor mobile este un lucru cât se poate de firesc. În general,
tinerii sunt conştienţi şi de riscurile folosirii internetului
şi telefoanelor mobile. Cu toate acestea, ori de câte ori se
confruntă cu probleme online, minorii apelează la ajutorul
adulţilor doar în ultimă instanţă. </i></b></h2>
<p><i>„Este prima dată când copiii din întreaga Europă
sunt întrebaţi direct cum se folosesc de tehnologiile online, în
ce măsură navighează pentru propriul amuzament şi cât
pentru a se documenta pentru şcoală, precum şi în ce mod fac
faţă riscurilor asociate acestor activităţi”</i>,
afirmă Viviane Reding, Comisarul European pentru Societatea
Informaţională şi Mass-Media.<i> „Este încurajator
să constatăm că tinerii din Europa adoptă cu atât de
multă încredere tehnologiile digitale. Capacitatea de a utiliza activ
noile mijloace de comunicare este esenţială pentru dezvoltarea unei
societăţi bazate pe cunoaştere în Europa. În
acelaşi timp, rezultatele acestui studiu subliniază nevoia unei
educaţii proactive în Europa în ceea ce priveşte mijloacele
online. De asemenea, trebuie să ne continuăm demersul de sensibilizare
a publicului, în special a părinţilor, cu privire la
oportunităţile şi riscurile asociate noilor mijloace de
comunicare. Acolo unde este în joc siguranţa copiilor noştri este
necesar să fim în permanenţă vigilenţi”. </i></p>
<p>Studiul calitativ din cadrul Eurobarometrului s-a bazat pe răspunsurile
furnizate de copii cu vârste de 9-10 şi 12-14 ani din toate cele 27 de
state membre ale UE, plus Norvegia şi Islanda. Acestora li s-au pus
întrebări amănunţite legate de modul în care
utilizează tehnologiile online şi de felul în care ar
reacţiona în cazul în care s-ar confrunta cu probleme şi
riscuri în utilizarea internetului şi a telefoanelor mobile. </p>
<p>Studiul arată că tehnologiile sunt utilizate de copii în
moduri asemănătoare în întreaga Europă. Jocurile
online, navigarea şi comunicarea sunt considerate principalele
activităţi online, în timp ce transmiterea mesajelor scrise
şi convorbirile cu părinţii şi prietenii sunt cele mai
frecvente activităţi pentru tinerii utilizatori de telefoane
mobile.</p>
<p>Cei mai mulţi folosesc internetul de mai multe ori pe zi şi
deţin un telefon mobil personal. Utilizarea internetului este, într-o
oarecare măsură, restricţionată de către
părinţi, în timp ce folosirea telefonului mobil este mult mai
liberă şi mai puţin supravegheată. </p>
<p>Unul dintre copiii intervievaţi a spus: <i>„Părinţii
îmi spun să nu stau la calculator mai mult de o oră sau două
pentru că îmi face rău la ochi. Eu aş vrea să stau mai
mult, dar cred că ei au dreptate”</i>. (băiat, categoria de
vârstă 9-10 ani, România)</p>
<p>Conform rezultatelor studiului, copiii sunt în general
conştienţi de <b>riscurile potenţiale online</b>, precum
aspectele legate de securitate, viruşii, accesul la conţinut nedorit,
furtul de identitate şi contactele potenţiale cu persoane necunoscute.
</p>
<p> <i>„Hacker-ii sunt periculoşi pentru că pot
răspândi viruşi care distrug hard disk-ul sau copiază tot ce
avem în calculator - parole, documente etc.”</i>. (băiat,
categoria de vârstă 9-10 ani, Portugalia) </p>
<p>De asemenea, mulţi dintre copiii intervievaţi sunt perfect
conştienţi de <b>măsurile de precauţie</b> care se impun.
</p>
<p><i>„Nu trebuie să-ţi faci publice datele personale pe
internet, nici să dai numărul de mobil unor persoane
necunoscute”. </i>(fată, categoria de vârstă 12-14 ani,
Luxemburg) </p>
<p>Cu toate acestea, unii copii au recunoscut că au avut <b>comportamente
riscante, </b>iar unii dintre aceştia au spus că au fost victimele
hărţuirii şi au avut contacte cu persoane necunoscute. </p>
<p><i>„M-am întâlnit cu el într-o staţie şi era
un bărbat urât şi bătrân de 44 de ani. Atunci am plecat
de-acolo!” </i>(băiat, categoria de vârstă 12-14 ani,
Danemarca)</p>
<p>Deşi tinerii sunt la curent cu riscurile şi măsurile de
precauţie în astfel de situaţii, cei mai mulţi ar
încerca să <b>rezolve singuri sau împreună cu prietenii</b>
problemele de agest gen şi ar discuta cu părinţii doar în
ultimă instanţă şi numai în situaţiile de
maximă gravitate.</p>
<p><i>„Aş spune oricui cu excepţia părinţilor mei,
mi-ar fi prea frică să nu afle mama, pentru că astfel i s-ar
confirma temerile şi nu m-ar mai lăsa pe </i>chat rooms<i>”</i>.
(fată, categoria de vârstă 9-10 ani, Germania)</p>
<p><a name="_Hlt174434371"></a><a name="_Hlt174434372"></a>Rezultatele
Eurobarometrului vor ajuta Comisia să perfecţioneze în continuare
modul în care programul UE pentru un internet mai sigur contribuie la
crearea unor condiţii de siguranţă pentru copiii care
utilizează internetul şi telefoanele mobile din întreaga
Europă. Eurobarometrul urmează acordului semnat de operatorii europeni
de telefonie mobilă, intermediat de Comisie în primăvara anului
2007, care vizează o autoreglementare a eforturilor acestora, în
scopul protejării minorilor care folosesc telefoane mobile (a se vedea <a
href="http://europa.eu/rapid/pressReleasesAction.do?reference=IP/07/139&format=HTML&aged=1&language=RO&guiLanguage=en">IP/07/139</a><b>)</b>.</p>
<p>Următoarea Zi pentru un internet mai sigur va avea loc la 12 februarie
2008. </p>
<p><b>Informaţii generale: </b></p>
<p><a name="_Hlt174327083"></a><a name="_Hlt174327084"></a><a name="_Hlt174327150"></a>Programul
pentru un internet mai sigur funcţionează din 1999 şi
promovează o utilizare mai sigură a tehnologiilor online, în
special de către copii. Programul luptă împotriva
conţinutului ilegal şi dăunător, de la imaginile care
reprezintă copii supuşi abuzurilor până la rasism. Etapa
actuală („safer internet plus”) se va desfăşura
până în 2008 (a se vedea <a
href="http://europa.eu/rapid/pressReleasesAction.do?reference=IP/06/1512&format=HTML&aged=1&language=EN&guiLanguage=en">IP/06/1512</a>,
<a
href="http://europa.eu/rapid/pressReleasesAction.do?reference=MEMO/07/44&format=HTML&aged=1&language=EN&guiLanguage=en">MEMO/07/44</a>).
</p>
<p>Ziua pentru un internet mai sigur are loc anual şi atrage atenţia
asupra unor iniţiative de acest gen la nivel global, contribuind la
sensibilizarea publicului cu privire la aspecte legate de utilizarea
internetului şi a noilor tehnologii în condiţii de
siguranţă sporită (a se vedea <a
href="http://europa.eu/rapid/pressReleasesAction.do?reference=IP/07/140&format=HTML&aged=1&language=EN&guiLanguage=en">IP/07/140</a>,
<a
href="http://europa.eu/rapid/pressReleasesAction.do?reference=IP/06/126&format=HTML&aged=1&language=EN&guiLanguage=en">IP/06/126</a>,
<a
href="http://europa.eu/rapid/pressReleasesAction.do?reference=IP/05/148&format=HTML&aged=1&language=EN&guiLanguage=en">IP/05/148</a>,
<a
href="http://europa.eu/rapid/pressReleasesAction.do?reference=IP/04/171&format=HTML&aged=1&language=EN&guiLanguage=en">IP/04/171</a>).
<br><b>Pentru informaţii suplimentare:</b></p>
<p><a
href="http://ec.europa.eu/information_society/activities/sip/index_en.htm">http://ec.europa.eu/information_society/activities/sip/index_en.htm</a><br>Rezultatele
Eurobarometrului privind utilizarea tehnologiilor online de către copii:
</p>
<p><a
href="http://ec.europa.eu/information_society/activities/sip/eurobarometer/index_en.htm">http://ec.europa.eu/information_society/activities/sip/eurobarometer/index_en.htm</a></p>

