					<p align="right"><b>IP/05/1097</b></p>
<p align="right">Brüssel, 6. september 2005</p>
<h1>
<a name="Heading4"></a><b>Komisjon toetab piirkondlike lennujaamade ja
liikuvuse arengut Euroopas</b></h1>
<p><b><i>Pärast ulatuslikku avalikku
arutelu</i></b><sup><i><a name="fnB1" href="#fn1">[1]</a></i></sup><b><i>
võttis komisjon vastu uued eeskirjad, mis kannustavad piirkondlike
lennujaamade arengut. Nimetatud eeskirjadega määratakse täpsemalt
kindlaks tingimused, mille alusel võib anda tegevuse alustamise toetust
lennuettevõtjatele, kes avavad uusi lennuliine algusega piirkondlikes
lennujaamades. Piirkondlike lennuliinide avamine soodustab liikuvust Euroopas ja
piirkondlikku arengut. Täna vastuvõetud selged eeskirjad tagavad
riiklike ja eralennujaamade võrdse kohtlemise ning välistavad abi
saavate ettevõtjate põhjendamatu sooduskohtlemise võrreldes
teiste ettevõtjatega. Lisaks antakse kõnealustes suunistes
lennujaamadele ja liikmesriikidele juhtnööre lennujaamade riikliku
rahastamise kohta. </i></b></p>
<p>Transpordiküsimuste eest vastutav komisjoni asepresident Jacques Barrot
teatas:<i> „Euroopa Komisjon tahab toetada piirkondlike lennujaamade
arengut ja kodanike liikuvust. Uued eeskirjad annavad piirkondlikele
lennujaamadele juriidilise kindluse, mis on vajalik nii nende arengu jaoks kui
ka nende suheteks teiste lennuettevõtjate ja
ametivõimudega.“</i></p>
<p>Tulenevalt eelkõige odavlennufirmade esilekerkimise tõttu
tihedamaks muutuvast konkurentsist Euroopa lennundusturul on mitmed lennujaamad
alustanud tegevust, et motiveerida teatavaid ettevõtjaid avama uusi liine.
Tänu sellisele arengule saab muuta lennutranspordi teenuste pakkumise
laialdasemaks ja kõigile eurooplastele kättesaadavamaks.
Kõnealused suundumused aitavad kaasa piirkondliku majanduse arengule ja
vähendavad koormust transpordi sõlmpunktides. Komisjon kavatseb
sellist arengut toetada, pidades samas silmas kõigi lennujaamade
käitajate ja kõigi ettevõtjate võrdset kohtlemist ning
riiklike vahendite nõuetekohast kasutamist.</p>
<p>Uute suunistega luuakse kindel õiguslik raamistik lennujaamade ja
lennuettevõtjate vahelistele kokkulepetele. Suuniste vastuvõtmisele
eelnesid ulatuslikud arutelud eelkõige kõnealuse sektori esindajate ja
liikmesriikidega. Uued suunised võimaldavad suuremat läbipaistvust ja
aitavad vältida igasugust diskrimineerimist piirkondlike lennujaamade ja
lennuettevõtjate sõlmitud lepingutes tegevuse alustamise toetuste
kohta. Nad tagavad riiklike ja eraõiguslike lennujaamade täiesti
võrdse kohtlemise.</p>
<p>Kui mõni lennujaam otsustab anda mõnele ettevõtjale riiklikku
abi, mis jääb väljapoole tema puhtalt ärilisi huve,
võib sellise abi vastu võtta, kui selle eesmärk on jagada
(30–50% ulatuses) uue lennuliini avamisega seotud täiendavaid
kulusid, mis hõlmavad turustamiskulusid või asjaomastes piirkondlikes
lennujaamades tegevuse alustamisega seotud kulusid. </p>
<p>Toetust saanud lennuliin peab edaspidi olema elujõuline ning
seetõttu peab antav toetus aja jooksul kahanema ja tema kestus ei tohi olla
pikem kui 3 aastat (ebasoodsas olukorras olevate ja äärepoolseimate
piirkondade puhul 5 aastat). Peamiselt puudutab see lennujaamu, mille reisijate
arv on alla 5 miljoni. Komisjon hakkab uusi suuniseid kohaldama alates nende
avaldamisest Euroopa Liidu Teatajas. </p>
<p>Uutes suunistes selgitatakse ka lennujaamade riikliku rahastamise
raamistikku, eelkõige investeeringuid lennujaamade infrastruktuuridesse.
Euroopa lennujaamade sektor on viimastel aastatel muutunud üha
konkurentsivõimelisemaks ning sellest tulenevalt on Euroopa Kohus
liigitanud lennujaamad põhimõtteliselt ettevõtjateks. Lennujaama
infrastruktuurile toetub kogu lennujaama majandustegevus, kuid teatavatel
juhtudel aitab see kaasa ka piirkondliku majanduse arengu, maaplaneerimise ja
juurdepääsetavusega seotud eesmärkidele. Suunistes
täpsustatakse, kuidas kohaldatakse konkurentsieeskirju lennujaamade
majandustegevuse suhtes, võttes samas arvesse nende võimalikke
üldist huvi pakkuvaid ülesandeid.</p>
<hr><p><sup><b><a name="fn1" href="#fnB1">[1]</a></b></sup> <a href="">	</a><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=en">IP/05/149</a></p>


