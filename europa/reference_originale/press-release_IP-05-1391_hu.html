					<p align="right"><b>IP/05/1391</b></p>
<p align="right">Brüsszel, 2005. november 9.</p>
<h1>
<a name="Heading4"></a><b>A Bizottság tagjelölti
státust javasol Macedónia Volt Jugoszláv
Köztársaságnak</b></h1>
<p><b><i>Az Európai Bizottság ma elfogadta a Macedónia Volt
Jugoszláv Köztársaság EU-tagságára
irányuló kérelemről szóló
véleményt</i><sup><a name="fnB1" href="#fn1">[1]</a></sup><i>. A
Bizottság javasolja, hogy a Tanács adja meg Macedónia Volt
Jugoszláv Köztársaságnak a tagjelölti státust. A
Bizottság úgy ítéli meg, hogy csatlakozási
tárgyalásokat kell kezdeni Macedónia Volt Jugoszláv
Köztársasággal, amint az ország kielégítő
mértékben megfelel a tagsági kritériumoknak. </i></b></p>
<p>Macedónia Volt Jugoszláv Köztársaság 2004.
március 22-én nyújtotta be az EU-tagság iránti
kérelmét. A Bizottság a mai napon elfogadta az ezzel a
kérelemmel kapcsolatos véleményét.  </p>
<p>A véleményt felvázoló beszédében Olli Rehn
bővítési biztos a következőket mondta:
„Macedónia Volt Jugoszláv Köztársaság ma, csak
néhány évvel a nagy biztonsági krízist
követően, stabil demokráciával rendelkező és
jól működő, többnemzetiségű állam. Ez
jelentős teljesítmény. Az ország számottevő
előrelépést tett az európai integráció
irányába. A Bizottság kedvezően értékeli az
előrelépést és javasolja a Tanácsnak a tagjelölti
státus Koszovó részére történő
megadását.”</p>
<p>A tagjelölti státus az EU és a tagság irányába
előrelépő ország közötti szorosabb kapcsolat
politikai elismerése. A Bizottság úgy ítéli meg, hogy
csatlakozási tárgyalásokat kell kezdeni Macedónia Volt
Jugoszláv Köztársasággal, amint az ország
kielégítő mértékben megfelel a tagsági
kritériumoknak.</p>
<p>Macedónia Volt Jugoszláv Köztársaság jól halad
az EU-tagság politikai kritériumainak teljesítésével.
Az ország működő demokráciával és stabil
intézményekkel rendelkezik, ami általában garantálja az
alapvető jogok tiszteletben tartását. Az országban kialakult
nagyon komoly politikai és biztonsági krízis lezárása
érdekében 2001 augusztusában aláírt ohridi
keretmegállapodás végrehajtása jelentős
teljesítménynek számít. Minden érintett fél
szilárd kötelezettségvállalásról és
számottevő erőfeszítésről tett
tanúbizonyságot. Ez a tény folyamatot indított el egy
integrált, többnemzetiségű társadalom
kiépítése felé, és biztosítja az ország
stabilitását, ami kedvező körülményeket
alakított ki az EU-integrációhoz. </p>
<p>Az országnak azonban további erőfeszítéseket kell
tennie a jogállamiság megszilárdítása, az
igazságügyi és rendőri intézmények reformjainak
végrehajtása, a korrupció elleni harc
hatékonyságának megerősítése, valamint a
választási rendszer javítása érdekében.</p>
<p>Macedónia Volt Jugoszláv Köztársaság jelentős
lépéseket tett a működő piacgazdaság
kialakítása felé. Sokat kell még azonban tenni, hogy az
ország képes legyen szembenézni az Unión belüli
versenyszellemmel és a piaci erők nyomásával. A fokozottabb
gazdasági növekedés és versenyképesség
elérése érdekében javítani kell a vállalkozói
légkört és az országnak vonzóbbá kell válnia
a hazai és külföldi befektetők számára.</p>
<p>Macedónia Volt Jugoszláv Köztársaság jelentős
erőfeszítéseket tett, hogy összehangolja
jogszabályozását az EU-szabályokkal,
különösen a belső piac és a kereskedelem
területén. Nagyobb kihívásokkal néz azonban szembe az
ország a jogszabályok végrehajtása és
érvényre juttatása vonatkozásában.
Öszességében elmondható, hogy a közigazgatási
és igazságügyi kapacitás sok területen továbbra is
gyenge.</p>
<p>A Bizottság minden területen szorosan figyelemmel kíséri
az előrelépést Macedónia Volt Jugoszláv
Köztársaságban. A Bizottság 2006 végére
jelentést nyújt be a Tanácsnak az ország
előrelépéséről.</p>
<hr><p><sup><b><a name="fn1" href="#fnB1">[1]</a></b></sup> A vélemény az
ország azon képességét elemzi, hogy teljesíti-e az
1993. évi koppenhágai Európai Tanács által
megállapított kritériumokat, valamint a Nyugat-Balkán
stabilizációs és társulási megállapodása
számára megállapított feltételeket.</p>


