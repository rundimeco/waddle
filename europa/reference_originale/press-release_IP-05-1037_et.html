					<p align="right"><b>IP/05/1037</b></p>
<p align="right">Brüssel, 3.august 2005</p>
<h1>
<a name="Heading4"></a><b>Siseturg: komisjon võtab meetmeid, et
tagada ELi õigusaktide rakendamine kolmeteistkümnes
liikmesriigis</b></h1>
<p><b><i>Euroopa Komisjon on otsustanud algatada rikkumismenetluse
kolmeteistkümne liikmesriigi suhtes, kes ei ole siseriiklikku õigusse
üle võtnud üht või mitut kaheksast siseturgu
käsitlevast direktiivist. Komisjon nõuab, et Belgia, Tšehhi
Vabariik, Eesti, Kreeka, Itaalia, Läti, Luksemburg, Madalmaad, Portugal,
Slovakkia, Hispaania, Rootsi ja Ühendkuningriik rakendaksid kiiresti
asjaomaseid õigusakte kokku 25 juhul, mis on seotud finantskonglomeraatide
täiendavat järelevalvet, krediidiasutuste saneerimist ja
likvideerimist, e-rahaasutuste tegevust, raamatupidamiseeskirju,
kindlustusseltside likvideerimist, elukindlustust, postiteenuseid ning
tingimusjuurdepääsuga teenuseid käsitlevate direktiividega.
Kõnealused nõuded esitatakse „põhjendatud
arvamusena“, mis on EÜ asutamislepingu artiklis 226 sätestatud
rikkumismenetluse teine etapp. Kui komisjon ei saa rahuldavat vastust kahe kuu
jooksul, võib ta anda asja kohtusse.</i></b></p>
<p><b>Finantskonglomeraatide täiendav järelevalve: Belgia, Kreeka,
Luksemburg, Madalmaad, Portugal, Rootsi, Tšehhi Vabariik ja
Läti</b></p>
<p>Euroopa Komisjon on saatnud põhjendatud arvamused kaheksale
liikmesriigile – Belgiale, Kreekale, Luksemburgile, Madalmaadele,
Portugalile, Rootsile, Tšehhi Vabariigile ja Lätile – kes ei
olnud 2004. aasta augustiks üle võtnud direktiivi 2002/87/EÜ,
milles käsitletakse finantskonglomeraati kuuluvate krediidiasutuste,
kindlustusseltside ja investeerimisühingute täiendavat
järelevalvet. Finantskonglomeraadid on valdkonnaülesed
finantskontsernid, mis tegutsevad nii panga- ja investeerimisteenuste sektoris
kui kindlustussektoris. Kõnealuse direktiiviga sätestatakse selliste
finantskontsernide usaldatavusnormatiivide järelevalve erimeetmed
eesmärgiga tagada kontsernide usaldusväärsus ja
maksejõulisus. Kui kõik liikmesriigid kõnealust direktiivi
nõuetekohaselt rakendavad, on see kasulik nii Euroopa Liidu tarbijatele,
hoiustajatele kui investoritele, suurendades finantsturgude tõhusust ning
tõstes konkurentsivõimet. Direktiiv oli esmatähtis meede
finantsteenuste tegevuskavas.</p>
<p><b>Krediidiasutuste saneerimine ja likvideerimine: Kreeka, Portugal, Rootsi
ja Tšehhi Vabariik</b></p>
<p>Komisjon on otsustanud saata põhjendatud arvamused Kreekale,
Portugalile, Rootsile ja Tšehhi Vabariigile, kes ei ole üle
võtnud direktiivi 2001/24/EÜ krediidiasutuste saneerimise ja
likvideerimise kohta. </p>
<p>Direktiivis sätestatakse, et sellise krediidiasutuse pankroti puhul,
millel on filiaalid teistes liikmesriikides, viiakse likvideerimismenetlus
läbi vastavalt ühele pankrotimenetlusele, mis algatatakse
liikmesriigis, kus krediidiasutus on registreeritud (päritoluliikmesriik)
ning see toimub päritoluliikmesriigi pankrotiõiguse kohaselt. Kuni
kõik liikmesriigid ei rakenda direktiivi nõuetekohaselt, võib
ette tulla kohtualluvuskonflikte ning võlausaldajate võrdne kohtlemine
eri liikmesriikides ei ole tagatud. </p>
<p><b>E-rahaasutuste tegevus: Eesti</b></p>
<p>Komisjon on saatnud põhjendatud arvamuse Eesti Vabariigile, kes ei ole
üle võtnud direktiivi 2000/46/EÜ elektronrahaasutuste asutamise
ja tegevuse kohta ning usaldatavusnormatiivide täitmise üle peetava
järelevalve kohta. Direktiiviga kooskõlastatakse elektronrahaasutuste
tegutsemise tingimused ning selles sätestatakse usaldatavusnormatiivide
täitmise järelevalve erikord, mille eesmärk on tagada
kõnealuste asutuste rahanduslik sõltumatus ja nõuetekohane
toimimine. Seega sätestatakse direktiiviga võrdsed tingimused selle
valdkonna ettevõtjatele ning kaitstakse elektronraha omanikke kogu Euroopa
Liidus.</p>
<p><b>Raamatupidamiseeskirjad: Kreeka, Belgia, Hispaania, Itaalia, Madalmaad,
Ühendkuningriik ja Luksemburg</b></p>
<p>Komisjon on otsustanud saata põhjendatud arvamuse Kreekale, Belgiale,
Hispaaniale, Itaaliale, Madalmaadele, Ühendkuningriigile ja Luksemburgile,
paludes neil direktiiv 2003/51/EÜ siseriiklikku õigusse üle
võtta. Kõnealused liikmesriigid ei vastanud või ei andnud
rahuldavat vastust 2005. aasta märtsis saadetud ametlikule teatisele.</p>
<p>Euroopa Parlamendi ja nõukogu 18. juuni 2003. aasta direktiiviga
2003/51/EÜ muudetakse direktiive 78/660/EMÜ, 83/349/EMÜ,
86/635/EMÜ ja 91/674/EMÜ teatud tüüpi äriühingute,
pankade ning teiste finantsasutuste ja kindlustusseltside raamatupidamise
aastaaruannete ja konsolideeritud aastaaruannete kohta. Nende direktiividega
määratakse kindlaks, millist tüüpi äriühingud
peavad esitama aruandeid, sätestatakse, millist formaati tuleb kasutada
kasumiaruande ja bilansi puhul ning milliseid hindamispõhimõtteid
tuleb kohaldada. Direktiividega kehtestatakse ka aruannete avaldamist
käsitlevad nõuded.</p>
<p>2002. aasta juunis vastu võetud rahvusvaheliste
raamatupidamisstandardite määrusega kohustatakse kõiki
reguleeritud turul (nt börs) noteeritud ELi äriühinguid kasutama
rahvusvahelisi raamatupidamisstandardeid alates 2005. aastast ning
võimaldatakse liikmesriikidel laiendada seda nõuet kõikidele
äriühingutele. Juhul kui rahvusvahelisi raamatupidamisstandardeid ei
kohaldata, on ELi raamatupidamisnõuete aluseks endiselt 4. ja 7.
äriühinguõiguse direktiiv (78/660/EMÜ ja 83/349/EMÜ),
mida nimetatakse ka raamatupidamise direktiivideks ning mis sellisel juhul
võivad jätkuvalt kehtida kuni viie miljoni Euroopa äriühingu
kohta. Neid direktiive tuli kaasajastada.</p>
<p>Direktiiviga 2003/51/EÜ viidi ELi raamatupidamisnõuded vastavusse
kaasaegse raamatupidamisteooria ja –praktikaga. Tänu sellele saavad
liikmesriigid, kes ei kohalda rahvusvahelisi raamatupidamisstandardeid
kõikide äriühingute puhul, siiski liikuda sarnase
kõrgekvaliteedilise finantsaruandluse poole. Seega on kõrvaldatud
kõik vastuolud rahvusvaheliste raamatupidamisstandarditega.</p>
<p><b>Kindlustusseltside saneerimise ja likvideerimise direktiiv: Tšehhi
Vabariik</b></p>
<p>Euroopa Komisjon on otsustanud saata põhjendatud arvamuse Tšehhi
Vabariigile, kes ei ole teatanud meetmetest, millega võetakse siseriiklikku
õigusesse üle direktiiv 2001/17/EÜ kindlustusseltside saneerimise
ja likvideerimise kohta („likvideerimise direktiiv“). Selle
direktiivi sätete kohaselt viiakse juhul, kui pankrotti läheb
kindlustusselts, millel on filiaalid teistes liikmesriikides,
likvideerimismenetlus läbi vastavalt ühele pankrotimenetlusele, mis
algatatakse liikmesriigis, kus kindlustusselts on registreeritud. Direktiivi
eesmärk on tagada kindlustusvõtjate kaitse sellise olukorras.
Tšehhi Vabariik oleks pidanud direktiivi rakendama alates
ühinemiskuupäevast, 1. maist 2004.</p>
<p><b>Elukindlustuse direktiiv: Ühendkuningriik</b></p>
<p>Ühendkuningriigile on saadetud põhjendatud arvamus, kuna ta ei ole
teatanud meetmetest, millega võetakse siseriiklikku õigusse üle
ümbersõnastatud elukindlustuse direktiivi 2002/83/EÜ artikli 69
lõike 1 sätted seoses Gibraltari territooriumiga. Artikli 69
lõike 1 sätted oleksid pidanud olema üle võetud 2004. aasta
15. juuniks. 2005. aasta veebruaris teavitati komisjoni seadusandlikest
meetmetest, millega võeti asjaomased sätted üle
Ühendkuningriigis ja Põhja-Iirimaal. Ühendkuningriik ei ole
vaidlustanud vajadust sätteid ka Gibraltaril rakendada ning on teatanud, et
seadusandlik protsess on käimas. Sellest hoolimata ei ole komisjon saanud
teavet ühegi Gibraltariga seotud ülevõtmismeetme kohta.</p>
<p><b>Postiteenused: Eesti</b></p>
<p>Komisjon on vastu võtnud Eesti ametivõimudele adresseeritud
põhjendatud arvamuse, kuna Eesti ametivõimud ei suutnud õigel
ajal siseriiklikku õigusse üle võtta direktiivi 2002/39/EÜ
ühenduse postiteenuste konkurentsile avamise jätkamise kohta. Ehkki
komisjon on teadlik Eesti ametivõimude aktiivsest tegevusest selle nimel,
et võtta direktiivi ülevõtmiseks vajalikud siseriiklikud meetmed,
kahetseb ta, et direktiivi siseriiklikku õigusse ülevõtmine on
hilinenud; seda enam, et postisektori reform on üks Lissaboni strateegia
võtmeelementidest.</p>
<p><b>Direktiiv 98/84/EÜ tingimusjuurdepääsul põhinevate
või seda sisaldavate teenuste õiguskaitse kohta: Läti Vabariik ja
Slovaki Vabariik</b></p>
<p>Komisjon on otsustanud saata põhjendatud arvamused Läti Vabariigile
ja Slovaki Vabariigile, kes ei ole teatanud direktiivi 98/84/EÜ
(„tingimusjuurdepääs“) siseriiklikku õigusse
ülevõtmise meetmetest. Nimetatud liikmesriigid pidid meetmetest
teatama Euroopa Liiduga ühinemise kuupäevaks ehk 1. maiks 2004.</p>
<p>Nimetatud liikmesriikidel on aega kaks kuud siseriiklike õigusaktide
vastavusse viimiseks. Kui selle tähtaja möödumisel ei ole
komisjon saanud rahuldavat vastust, võib ta pöörduda
kohtusse.</p>
<p>Täpseim teave liikmesriikidega seotud rikkumismenetlustest on
kättesaadav järgmisel veebiaadressil:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

