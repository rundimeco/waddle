					<p align="right"><b>IP/04/758</b></p>
<p align="right">Brussel, 16 ta' Ġunju 2004</p>
<h1>
<a name="Heading4"></a><b>Il-Kummissjoni tagħmel żvilupp
tajjeb fl-aġġornament u fis-simplifikazzjoni tal-liġi ta'
l-UE</b></h1>
<p><b><i>Il-Kummissjoni illum adottat
Komunikazzjoni</i></b><sup><i><a name="fnB1" href="#fn1">[1]</a></i></sup><b><i>
dwar l-implimentazzjoni ta' l-inizjattiva tagħha ta' Frar 2003 dwar
"L-Aġġornament u s-Simplifikazzjoni ta' l-Acquis
tal-Komunità"</i></b><sup><i><a name="fnB2" href="#fn2">[2]</a></i></sup><b><i>
li għandha l-għan li tissimplifika s-sustanza tal-leġislazzjoni
sekondarja tal-Komunità u tnaqqas il-volum ta' l-acquis tal-Komunità.
Kollox ma' kollox, il-progress fl-istruttura ambizzjuża tal-Kummissjoni
huwa sodisfaċenti. Sa l-aħħar ta' Marzu 2004, il-Kummissjoni
adottat 30 inizjattiva b'implikazzjonijiet ta' simplifikazzjoni u kandidati
ġodda għas-simplifikazzjoni qed ikomplu jiġu identifikati. 20
proposta ta' simplifikazzjoni leġislattiva huma pendenti quddiem
il-Parlament u l-Kunsill. Il-kodifikazzjoni qed tiżviluppa b'mod tajjeb
fil-livell tekniku, filwaqt li kważi 900 att legali bħalissa qed
jiġu eżaminati sabiex ikun determinat l-approċċ korrett
għat-tneħħija tagħhom mill-acquis. It-tisħiħ ta'
l-acquis sħiħ ta' l-UE tlesta, kif pjanat, sas-sajf 2003. 
</i></b></p>
<p>Il-Kummissjoni għalhekk qed taħdem fuq il-prijoritajiet
tal-Presidenza Olandiża li ġejja u fuq dawk imniżżla
mill-erba' Presidenzi tal-Kunsill bejn l-2004 u l-2005 (l-Irlanda, l-Olanda,
il-Lussemburgu u r-Renju Unit) fl-Inizjattiva Konġunta dwar ir-Riforma
Regolatorja ta' Jannar 2004, u fuq l-orjentamenti tal-Kunsill Ewropew
tar-Rebbiegħa. Din l-inizjattiva tifforma parti mill-Pjan ta' Azzjoni
tal-Kummissjoni dwar Regolamenti
Aħjar<sup><b><i><a name="fnB3" href="#fn3">[3]</a></i></b></sup> ta'
Ġunju 2004 magħmul biex jassigura qafas ta' liġi sekondarja
tal-Komunità li tkun ċara, effettiva, aġġornata u faċli
għal min jużaha, u li biha wkoll tissaħħaħ
il-kompetittività b'mod konformi ma' l-istrateġija ta' Lisbona.</p>
<p><b>Is-simplifikazzjoni tas-sustanza tal-leġislazzjoni
tal-Komunità</b></p>
<p>Is-simplifikazzjoni għandha l-għan li temenda l-leġislazzjoni
eżistenti biex tnaqqas il-piż ta' l-implimentazzjoni,
tal-konformità u tal-kontroll. Il-programm preżenti ta'
simplifikazzjoni tal-Kummissjoni jkopri preparazzjoni ta' inizjattivi ta'
simplifikazzjoni għal iktar minn 60 att legali. 25 mill-inizjattivi
diġà adottati mill-Kummissjoni jikkontribwixxu direttament
għat-tnaqqis tal-piż amminstrattiv għal partijiet privati. Barra
minnhekk, il-Kummissjoni minn Frar 2003 eżaminat 21 settur politiku biex
tidentifika iktar potenzjal għas-simplifikazzjoni.</p>
<p>Il-Kummissjoni tilqa' b'sodisfazzjon il-fatt li l-Kunsill se jistabbilixxi,
sa' l-aħħar ta' l-2004, il-prijoritajiet tiegħu
għall-aġġornament u s-simplifikazzjoni tal-leġislazzjoni
tal-Komunità li l-Kummissjoni se tikkunsidra fil-programm preżenti
tagħha. Il-Kummissjoni tittama li implimentazzjoni sħiħa
tal-Ftehim Inter-istituzzjonali dwar Liġijiet Magħmula Aħjar tkun
adottata kmieni.</p>
<p><b>It-tnaqqis tal-volum ta' l-acquis tal-Komunità</b></p>
<p>Fl-2001, il-Kummissjoni waqqfet l-iskop tagħha li tnaqqas il-volum ta'
l-acquis b'25% (li jikkorrispondu għal madwar 22,500 paġni
tal-Ġurnal
Uffiċjali)<sup><b><a name="fnB4" href="#fn4">[4]</a></b></sup>. Varat
programm vast għall-kodifikazzjoni tal-leġislazzjoni eżistenti
li, meta jitlesta fl-aħħar ta' l-2005, huwa stimat li jista' jnaqqas
l-acquis b'madwar 30,000 – 35,000
paġna<sup><b><a name="fnB5" href="#fn5">[5]</a></b></sup>.</p>
<p>Il-preparazzjoni tat-testi kodifikati żdiedet b'mod qawwi
fl-aħħar 6 xhur. Madankollu, l-adozzjoni formali u l-pubblikazzjoni
ta' l-atti kodifikati tinsab f'dewmien minħabba moratorju ta' qabel
l-adeżjoni u minħabba l-ħtieġa tat-traduzzjoni ta' l-acquis
fil-lingwi l-ġodda (li ssir fl-iStati Membri rispettivi). L-għan
tat-tnaqqis ta' 25% huwa għalhekk improbabbli li jintlaħaq sa
l-aħħar ta' l-2004, imma għandu jintlaħaq fi ħdan
perijodu raġjonevoli wara din id-data.</p>
<p>Minn mindu bdiet l-inizjattiva ta' Frar 2003, it-tneħħija ta'
leġislazzjoni li m'għadx għandha użu qabdet ritmu tajjeb.
Il-Kummissjoni qed tikkunsidra l-aħjar mod kif tneħħi madwar 900
att legali mill-acquis. Terz minn dawn se jkunu implimentati fi ftit
ġimgħat.</p>
<p>Ir-riżultat tax-xogħol ta' tisħiħ huwa liberament
aċċessibbli għall-pubbliku permezz ta' l-EUR-Lex. Għalkemm
ma jorbotx legalment, it-tisħiħ xorta joffri liċ-ċittadini u
lill-operaturi aċċess ferm simplifikat biex jikkonsultaw l-acquis
tal-Komunità.</p>
<hr><p><sup><b><a name="fn1" href="#fnB1">[1]</a></b></sup> KOM(2004)432</p>
<p><sup><b><a name="fn2" href="#fnB2">[2]</a></b></sup> KOM(2004)71</p>
<p><sup><b><a name="fn3" href="#fnB3">[3]</a></b></sup> KOM(2004)278</p>
<p><sup><b><a name="fn4" href="#fnB4">[4]</a></b></sup> KOM(2004)726</p>
<p><sup><b><a name="fn5" href="#fnB5">[5]</a></b></sup> KOM(2004)645</p>


