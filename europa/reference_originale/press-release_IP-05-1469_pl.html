					<p align="right"><b>IP/05/1469</b></p>
<p align="right">Bruksela, dnia 24 listopada 2005 r.</p>
<h1>
<a name="Heading4"></a><b>Komisarz Hübner przedstawia nowe
inicjatywy w zakresie finansowania inwestycji dotyczących wzrostu i
zatrudnienia w Państwach Członkowskich i regionach</b></h1>
<p><b><i>Ponad 500 przedstawicieli Państw Członkowskich, krajów
kandydujących i regionów, jak również z sektora bankowego,
finansowego i biznesu uczestniczyło dzisiaj w Brukseli w ważnej
konferencji na temat „Finansowania wzrostu i spójności w
rozszerzonej UE”. Konferencja ta została zorganizowana przez
Danutę Hübner, Komisarz odpowiedzialną za politykę
regionalną, we współpracy z Prezydencją Unii Europejskiej
oraz międzynarodowymi instytucjami finansowymi. Komisarz Hübner
przedstawiła nową inicjatywę w dziedzinie odnowienia
obszarów miejskich oraz przekazała uczestnikom najświeższe
informacje na temat ostatnio rozpoczętych inicjatyw w zakresie reformy
polityki spójności - JASPERS i JEREMIE. </i></b></p>
<p>Europejski Bank Inwestycyjny (EBI), Europejski Bank Centralny (EBC) oraz
Europejski Bank Odbudowy i Rozwoju (EBRD), które posiadają już
doświadczenie w dziedzinie udzielania pożyczek dotyczących
odnowienia obszarów miejskich oraz mieszkalnictwa socjalnego, zgodziły
się na podjęcie bliskiej współpracy z Komisją w ramach
nowych programów w przypadkach gdy są one związane z rozwojem
miejskim. Ma to na celu połączenie dotacji przyznawanych w ramach
programów rozwoju miejskiego z pożyczkami wskazanych banków
przeznaczanymi na działania związane z odnowieniem obszarów
miejskich oraz mieszkalnictwem socjalnym. Banki zobowiązały się
również do usprawnienia obsługi w zakresie udzielania
pożyczek dotyczących wymienionej dziedziny, starając się aby
była ona bardziej przyjazna dla odbiorców końcowych. Komisja i
banki zamierzają umocnić swoją współpracę na
początku przyszłego roku sporządzając Protokół
Ustaleń. </p>
<p>Innymi omawianymi kwestami były dwie szczególne inicjatywy
dotyczące wzmocnionej współpracy między Komisją
EBI/EFI, EBRD oraz EBC, które znajdują się na różnych
etapach realizacji. Celem niedawno rozpoczętych inicjatyw
„JEREMIE” i „JASPERS” (zob. <a
href="/rapid/pressReleasesAction.do?reference=IP/05/1246&format=HTML&aged=0&language=EN&guiLanguage=fr">IP/05/1246</a>:
JASPERS i JEREMIE) jest, odpowiednio, zapewnienie pomocy władzom krajowym i
regionalnym w przygotowywaniu dużych projektów infrastrukturalnych
finansowanych ze środków UE oraz poprawa dostępu do finansowania
dla przedsiębiorstw w skali od mikro do średniej. Określono
kolejne kroki, które zostaną podjęte w odniesieniu do tych
dwóch inicjatyw.</p>
<p>Celem konferencji było omówienie sposobów
umożliwiających zwiększanie zaangażowania sektora
prywatnego, sektora bankowego i finansowego – włącznie z
Europejskim Bankiem Inwestycyjnym i innymi międzynarodowymi organizacjami
finansowymi – w podejmowane przez Unię Europejską wysiłki
na rzecz wspierania wzrostu i zatrudnienia poprzez jej programy
spójności. </p>
<p>Konferencja była miejscem spotkania głównych aktorów w
wymienionej dziedzinie. Głos zabrali John Prescott, wicepremier
Zjednoczonego Królestwa, Philippe Maystadt, prezes Europejskiego Banku
Inwestycyjnego, Gerardo Galeote, przewodniczący komisji Parlamentu
Europejskiego ds. rozwoju regionalnego, Günter Verheugen,
wiceprzewodniczący Komisji Europejskiej i Joaquin Almunia, Komisarz ds.
gospodarczych i walutowych.</p>
<p>Główna część programu konferencji była
poświęcona wspieraniu wymiany doświadczeń w ramach trzech
warsztatów: „Badania, innowacja i rozwój instytucjonalny”,
„Społeczności zorganizowane z poszanowaniem zasady
zrównoważonego rozwoju, przedsiębiorczość i
mikrokredyt” oraz „Infrastruktura i partnerstwa
publiczno-prywatne”. Opinie ekspertów z sektora bankowego,
prywatnego, regionów oraz Komisji Europejskiej zwróciły
uwagę za pomocą wielu przykładów na sposób w jaki
dotacje, łącznie z tymi pochodzącymi z funduszy strukturalnych
UE, połączone ze wsparciem udzielonym w postaci kapitału
podwyższonego ryzyka, pożyczek, gwarancji i mikrokredytów,
mogą stanowić bardziej skuteczny wkład przyczyniający
się do tworzenia nowej działalności gospodarczej w regionach
Europy oraz promować rozwój społeczności zorganizowanych z
poszanowaniem zasady zrównoważonego rozwoju. <br><b>Więcej
informacji:</b></p>
<p><a name="_Hlt120534557"></a><a name="_Hlt120534558"></a><a
href="http://ec.europa.eu/regional_policy">http://ec.europa.eu/regional_policy</a></p>

