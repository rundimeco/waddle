					<p align="right"><b>IP/05/1555</b></p>
<p align="right">Briuselis, 2005 m. gruodžio 9 d.</p>
<h1>
<a name="Heading4"></a><b>Lotynų Amerika:</b><b> Europos Komisija
atnaujina savo strategiją</b></h1>
<p><b><i>Šiandien Europos Komisija pateikė Tarybai ir Europos
Parlamentui atnaujintą strategiją, kuria siekiama sustiprinti Europos
Sąjungos ir Lotynų Amerikos strateginę partnerystę.
Artėjant Europos Sąjungos ir Lotynų Amerikos bei Karibų
jūros šalių viršūnių susitikimui, kuris įvyks
2006 m. gegužės mėn. Vienoje, Komisija nagrinėja dabar
aktualius uždavinius ir teikia konkrečių siūlymų, kaip
paakstinti šią partnerystę. Be kita ko, ji numato suintensyvinti
šių dviejų regionų politinį dialogą, pagyvinti
ekonominius ir prekybos mainus, skatinti regioninę integraciją bei
kovą su nelygybe ir dėti dar daugiau pastangų, kad
bendradarbiavimo ir paramos vystymuisi politika atitiktų realius
Lotynų Amerikos poreikius.</i></b></p>
<p>Išorės santykių ir Europos kaimynystės politikos
komisarė Benita Ferrero-Waldner pareiškė: <i>„Mes
norėtume pagerinti dviejų regionų savitarpio supratimą ir
sustiprinti partnerystę, kad užsimegztų daugiau dialogų ir
atsirastų naujų galimybių. Jei dirbsime kartu, būsime geriau
pasirengę priimti globalizacijos metamus iššūkius ir tokiu
būdu padėsime palaikyti taiką ir stabilumą regione bei
skatinsime jo ekonominį vystymąsi. Tai bus daroma didinant
socialinę sanglaudą bei regioninę integraciją ir gerinant
demokratinį valdymą.“</i></p>
<p>Komisija siūlo paakstinti ES ir Lotynų Amerikos, šiuo metu
sprendžiančios daugybę sudėtingų klausimų,
partnerystę.</p>
<p>Keletą ateinančių metų Komisija sieks šių
tikslų:</p>
<ul>
<li>stiprinti strateginę partnerystę, kuriant asociacijos ir
laisvosios prekybos susitarimų tinklą, kuriam priklausytų visos
regiono šalys, bei išplėsti esamus susitarimus su Meksika ir
Čile;</li>
<li>organizuojant politinį dialogą labiau atsižvelgti į jo
dalyvių ypatumus, siekiant padidinti abiejų regionų
įtaką tarptautinėje arenoje; </li>
<li>vesti dialogus socialinės sanglaudos ir aplinkos apsaugos temomis,
siekiant visam laikui sumažinti nelygybę ir skatinti tvarųjį
vystymąsi. Ruošiantis ES ir Lotynų Amerikos bei Karibų
jūros šalių viršūnių susitikimui, Komisija
siūlo kas dvejus metus organizuoti socialinės sanglaudos forumą
ir aplinkos apsaugos ministrų posėdį. </li>
<li>padėti kurti stabilią ir nuspėjamą verslo aplinką,
kurios dėka Lotynų Amerikos šalys galėtų pritraukti
daugiau Europos investicijų, laikui bėgant padėsiančių
vystytis ekonomikai. Komisija ragina Europos investicijų banką teikti
paramą Lotynų Amerikai, kad paskolų dėka būtų
remiamas infrastruktūros tinklų sąveikumas. </li>
<li>laikytis įsipareigojimo remti Lotynų Amerikos šalių
kovą su narkotikais ir korupcija;</li>
<li>naudoti švietimą ir kultūrą savitarpio supratimui
didinti. Komisija teikia pirmenybę bendros aukštojo mokslo erdvės
kūrimui ir įsipareigoja siekti, kad į Europos universitetus
būtų priimama Lotynų Amerikos studentų ir
dėstytojų.</li></ul><p><b>ES ir Lotynų Amerikos santykiai</b></p>
<p>ES yra didžiausia Lotynų Amerikos užsienio investitorė,
svarbiausia regiono paramos teikėja ir pagrindinė daugelio
šalių, pvz., Pietų Amerikos Bendrosios rinkos valstybių,
prekybos partnerė. Šio regiono šalių politinis dialogas buvo
sustiprintas suorganizavus tris ES ir Lotynų Amerikos bei Karibų
jūros šalių viršūnių susitikimus (Rio de
Žaneire 1999 m., Madride 2002 m. ir Gvadalacharoje 2004 m.).
Šiandien siūloma strategija, be kita ko, yra pagrindas pasirengti
2006 m. gegužės mėn. Vienoje įvyksiančiam ES
ir Lotynų Amerikos bei Karibų jūros šalių
viršūnių susitikimui.</p>
<p><a name="_Hlt121886836"></a><a name="_Hlt121886837"></a>Komunikatą
galima rasti šiuo adresu: <br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Apie tai plačiau:</p>
<p>ES ir Lotynų Amerikos santykiai: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

