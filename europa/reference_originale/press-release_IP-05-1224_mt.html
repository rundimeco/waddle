					<p align="right"><b>IP/05/1224</b></p>
<p align="right">Brussell, 5 ta’ Ottubru 2005</p>
<h1>
<a name="Heading4"></a><b>Il-Kummissjoni Ewropea tipproponi
strateġija globali min-naħa ta’ l-UE bħala appoġġ
għall-Palestinjani</b></h1>
<p><b><i>Il-Kummissjoni adottat Komunikazzjoni fil-Kunsill u l-Parlament Ewropew
bit-titlu “Kooperazzjoni UE-Palestina lilhinn mill-irtirar - lejn
soluzzjoni f’żewġ stati”.  L-għan huwa li titwaqqaf
strateġija globali, u ta’ terminu medju bħala appoġġ
ta’ l-UE għall-Palestinjani.  L-istrateġija tiffoka fuq
azzjonijiet meħtieġa sabiex jinħoloq Stat Palestinjan li jkun
vijabbli kemm politikament kif ukoll ekonomikament.  Din hija reazzjoni
immedjata għall-opportunitajiet ġodda li nħolqu wara l-irtirar
ta’ Iżrael minn Gaża, u għall-valutazzjoni
tal-bżonnijiet li attwalment qed iseħħu mill-Mibgħut
Speċjali tal-Kwartett, James Wolfensohn.  Is-Sur Wolfensohn
ħeġġeġ lill-Komunità Internazzjonali biex tirdoppja
l-għajnuna għall-Palestinjani.  Dan jimplika żieda ta’ 200
sa 300 miljun euro bħala għajnuna mill-baġit tal-Komunità.
Dejjem jekk l-irtirar ta’ Iżrael minn Gaża jwassal għal
progress fl-implimentazzjoni tar-</i>Road Map, <i>u dejjem jekk anki donaturi
oħra jżidu sostanzjalment il-kontribuzzjonijiet tagħhom,
il-Kummissjoni hija lesta li tipproponi l-mobilizzazzjoni ta’ fondi
addizzjonali, bil-kondizzjoni li jkun hemm ftehim ma’ l-Istati Membri u
l-Parlament Ewropew.   L-istrateġija ppreżentata llum tibni fuq
il-pakkett immedjat ta’ wara l-irtirar ta’ 60 miljun euro li
diġà qed jiġi implimentat.  </i></b></p>
<p>Fi Brussell, il-Kummissarju għar-Relazzjonijiet Esterni u l-Politika
Ewropea tal-Viċinat, Benita Ferrero-Waldner, ikkumentat: <i>“Ma
nistgħux inħallu din l-opportunità, maħluqa mill-irtirar
minn Gaża, taħrabilna minn idejna.  Bħala l-akbar donatur
għall-Palestinjani, l-UE hija determinata li tagħmel il-parti
tagħha, billi taffronta  l-opportunitajiet u  l-isfidi ġodda wara
l-irtirar. L-istrateġija li ppreżentajt illum tfassal il-ħidmiet
li nistgħu nwettqu, u taħt liema kondizzjonijiet din l-għajnuna
tista' tagħti l-frott. Nispera li dan il-metodu jitħaddan mill-Istati
Membri sabiex inkunu nistgħu nilħqu l-massimu ta’ l-impatt
tagħna”. </i></p>
<p><i>Hija żiedet:  </i>“<i>Dejjem jekk iseħħ
biżżejjed progress fid-direzzjoni tar-</i>Road Map<i>, il-Kummissjoni
hija lesta li titlob lill-Parlament Ewropew u l-Kunsill biex jiġu
mobilizzati riżorsi addizzjonali sinifikanti tal-Komunità.
Noqogħdu fuq donaturi oħra biex jagħmlu l-istess. L-Ewropa hija
lesta li tkun sieħba ewlenija għall-paċi, sakemm isiru sforzi
reali mill-partijiet kollha biex jinħolqu l-kondizzjonijiet
meħtieġa għas-suċċess".   </i></p>
<p>L-istrateġija tibni fuq il-Pjan ta’ Azzjoni tal-Politika Ewropea
tal-Viċinat miftiehma s-sena l-oħra ma’ l-Awtorità
Palestinjana, imma fl-istess ħin tirrifletti opportunitajiet ġodda. 
Dak li jkun għandu jittama li s-sitwazzjoni attwali ta’ wara
l-irtirar se toħloq il-kondizzjonijiet li fihom l-ekonomija Palestinjana
tista’ titnhieda mill-ġdid, u l-proposti fil-Komunikazzjoni jiffokaw
fid-dettall fuq il-bżonn ta’ appoġġ għal dan l-aspett
ta’ tħejjija għal Stat Palestinjan, flimkien ma’
l-iżvilupp ta’ l-amministrazzjoni politika tiegħu.  </p>
<p>Il-Komunikazzjoni tidentifika numru ta’ kriterji oħra li
jeħtieġ jitwettqu biex jiġġustifikaw involviment ulterjuri
min-naħa ta’ l-UE, li hija wkoll kontinġenti fuq il-progress li
qed iseħħ fis-6 oqsma prijoritarji identifikati mill-Mibgħut
Speċjali
tal-Kwartett<sup><b><a name="fnB1" href="#fn1">[1]</a></b></sup></p>
<p>Il-Komunikazzjoni tħeġġeġ ukoll inizjattivi trilaterali
prattiċi bejn l-Unjoni Ewropea, Iżrael u l-Palestinjani li jibnu fuq
suċċessi reċenti fl-oqsma ta’ l-enerġija u t-trasport.
</p>
<p><b>Appoġġ għall-elezzjonijiet, is-sistema ġudizzjarja u
l-istat ta’ dritt</b></p>
<p>Jitkompla l-appoġġ għall-proċess elettorali; jiġu
assistiti l-isforzi ta’ riforma Palestinjani fil-ġudikatura;
tiġi żviluppata strateġija fit-terminu qasir biex
jissaħħaħ l-istat ta’ dritt li jinkludi l-ġlieda
kontra l-korruzzjoni u l-kriminalità organizzata. </p>
<p><i>Kriterji għall-involviment ta’ l-UE:</i> implimentazzjoni
tar-rakkomandazzjonijiet tal-missjoni ta’ l-UE li tosserva l-elezzjoni;
impenn mill-Awtorità Palestinjana (<i>PA</i>) biex twettaq riformi
stipulati fil-Pjan ta’ Azzjoni ta’ l-<i>ENP</i>.</p>
<p><b>Titmexxa ’l quddiem ir-riforma ta’ l-Awtorità
Palestinjana</b></p>
<p>Sforzi ta’ appoġġ biex tiġi modernizzata s-sistema
fiskali; għajnuna pprovduta għal żvilupp ulterjuri tal-kontroll
finanzjarju. </p>
<p>Miżuri urġenti huma meħtieġa biex ikun hemm
appoġġ għar-riformi Palestinjani ta' l-amministrazzjoni pubblika
madwar is-servizz ċivili kollu. L-UE għandha tgħin
fit-tisħiħ tal-prestazzjoni, permezz ta’ għajnuna teknika u
proġetti ta’ ġemellaġġ (ħolqien ta’ rabta
mill-qrib ma’ l-amministraturi Ewropej biex isir skambju ta’
l-aħjar prassi).</p>
<p><i>Kriterji għall-involviment ta’ l-UE: </i>responsabbiltà
akbar ta’ l-istituzzjonijiet pubbliċi, progress fuq ir-ristrutturar
tal-Ministeri. </p>
<p><b>Kondizzjonijiet imtejba għall-kummerċ u l-investiment
fl-ekonomija Palestinjana </b></p>
<p>Biex ikunu ekonomikament sostenibbli, ix-Xatt tal-Punent u Gaża
jeħtieġu l-għajnuna biex tittieħed azzjoni dwar
id-dipendenza qawwija fuq l-ekonomija Iżraeljana, u sforzi akbar huma
meħtieġa biex is-swieq jiġu ddiversifikati.  Il-prijoritajiet
huma: </p>
<ul>
<li>L-iżvilupp ta’ relazzjonijiet kummerċjali bilaterali u
reġjonali, permezz ta’ aċċess aħjar għas-swieq
għall-prodotti Palestinjani; għajnuna teknika; djalogu biex
jingħelbu ostakli regolatorji; u integrazzjoni ta’ l-ekonomija
Palestinjana fir-reġjun.    </li>
<li>Inizjattivi trilaterali prattiċi bejn l-Unjoni Ewropea, Iżrael u
l-Palestinjani li jibnu fuq suċċessi reċenti fl-oqsma ta’
l-enerġija u t-trasport. </li>
<li>Il-twaqqif ta’ amministrazzjoni doganali permezz ta’ sekondar
ta’ esperti u, jekk il-partijiet kollha jaqblu, permezz
tad-dispożizzjoni ta’ parti terza li tissorvelja l-preżenza
mal-fruntiera. </li>
<li>Il-ħolqien ta’ ambjent li jippermetti l-investiment tas-settur
privat, permezz ta’ appoġġ għall-Awtorità Palestinjana
biex twettaq reviżjoni tal-qafas legali; appoġġ għas-settur
privat permezz ta’ appoġġ eventwali għat-taħriġ
vokazzjonali u l-mikrokrediti, issuktar ta’ l-attivitajiet ta’
l-<i>EIB</i> fit-Territorji Palestinjani.    </li></ul><p><i>Kriterji
għall-involviment ta’ l-UE: </i>titjib sinifikattiv fil-qagħda
tas-sigurtà u l-aċċess, u azzjoni dwar is-sitt punti identifikati
mill-Mibgħut Speċjali tal-Kwartett; garanziji min-naħa ta’
l-Iżrael dwar l-operat ta’ postijiet tal-qsim tal-fruntiera ta’
l-art li jwasslu għall-ajruport u għall-port.</p>
<p>Bini mill-ġdid ta’ l-infrastruttura tax-Xatt tal-Punent u
l-Istrixxa ta’ Gaża.</p>
<p>Il-Kummissjoni diġà stipulat il-pjanijiet inizjali biex tkun ta'
appoġġ għall-bini mill-ġdid ta' l-infrastruttura (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
Kummissjoni Ewropea biex tkun ta’ appoġġ għall-Palestinjani
b’280 miljun euro fl-2005</a>). Pjan globali ulterjuri għall-bini
mill-ġdid se jkun jeħtieġ li jinkludi t-trasport,
l-enerġija, il-ġestjoni ta' l-ilma u ta' l-iskart, l-iżvilupp
rurali, il-bini mill-ġdid ta' l-istituzzjonijiet bħall-qrati u
strutturi ta’ sigurtà. </p>
<p><i>Kriterji għall-involviment ta’ l-UE: </i>Restrizzjonijiet
tal-moviment u l-aċċess għall-persuni u l-prodotti se jkollhom
jitnaqqsu;  koordinazzjoni bejn id-donaturi hija meħtieġa.     </p>
<p>Għal aktar informazzjoni dwar l-appoġġ ta’ l-UE
għall-Proċess ta’ Paċi tal-Lvant Nofsani ara</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a></p>
<hr><p><sup><b><a name="fn1" href="#fnB1">[1]</a></b></sup> Fejn tinqasam
il-fruntiera, kollegament max-Xatt tal-Punent/Gaża, ċirkolazzjoni
fix-Xatt tal-Punent, port u ajruport, djar fl-irħula u serer.</p>


