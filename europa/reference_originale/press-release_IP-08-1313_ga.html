					<p align="right"><b>IP/08/1313</b></p>
<p align="right">An Bhruiséil, 11 Meán Fómhair 2008</p>
<h1>
<a name="Heading3"></a><b>"Teangacha éagsúla, cuspóir
amháin": Cuireann an Coimisiún, UEFA agus FARE tús le
séasúr peile 2008-09 le fógra comhpháirteach ina gcuirtear
caoinfhulaingt trí theangacha chun cinn</b></h1>
<h2>
<a name="Heading6"></a><b><i>Mar chuid den Bhliain Eorpach an Chomhphlé
Idirchultúrtha 2008, tá an Coimisiún Eorpach, Aontas Cumann Peile
Eorpach (UEFA) agus Peil i gcoinne Ciníochais san Eoraip (FARE), i
gcompháirt lena chéile, chun fógra teilifíse a sheoladh ina
gcuirtear béim ar leith ar chaoinfhulaingt agus an chaoi inar féidir
le teangacha nascanna a chruthú idir daoine. San fhógra feictear
trí bhuíon lucht leanúna, iad ar bís le taom
lúcháir agus iad ag féachaint ar chluiche peile: pé
cultúr a mbaineann siad leis, pé áit arb as dóibh nó
pé teanga atá acu, is mór an dúil atá acu sa pheil agus
téann an cluiche i bhfeidhm orthu ar an dóigh chéanna is cuma
cá bhfuil siad ag féachaint air. Feicfidh na milliúin daoine ar
fud na hEorpa agus níos faide i gcéin an fógra seo toisc go
gcraolfar ar an teilifís é i rith an bhriste leath-ama gach uair a
imreofar cluiche sa tSraith Seaimpíní UEFA le linn an
séasúir seo go léir, ón 16 Meán Fómhair ar
aghaidh. Tagann an tionscnamh seo ar an bhfód nuair atá an
Coimisiún ar tí a Theachtaireacht Straitéiseach nua maidir le
h-ilteangachas a eisiúint. Cuirfidh an fógra ina luí ar an bpobal
a thábhachtaí atá sé teangacha a fhoghlaim agus
éagsúlacht chultúrtha agus teanga a chaomhnú agus a chur
chun cinn.</i></b></h2>
<p>Dúirt Leonard Orban, an Coimisinéir Eorpach um Ilteangachas:
“Bealach cumhachtach chun dul i ngleic le héadulaingt is ea
muintearthas atá bunaithe ar éagsúlacht chultúrtha agus
teanga a chothú. Ós rud é go méadaíonn sé
comhthuiscint, is féidir leis an ilteangachas cur leis an gcomhphlé
idir daoine, bíodh siad ar scoil, sa láthair oibre nó lasmuigh
den obair. Mar a léiríonn an fógra teilfíse seo a mhaireann
30 soicind, tugann an pheil deis do dhaoine teangmháil a dhéanamh le
daoine eile agus foghlaim faoi chultúir agus teangacha eile."</p>
<p>“Seo an dara fógra teilifíse atá UEFA tar éis a
chur le chéile in éineacht leis an gCoimisiún Eorpach le dhá
bhliain anuas," arsa David Taylor, Rúnaí Ginearálta UEFA,
“agus seo slí iontach chun an gaol atá eadrainn a fhorbairt.
Ní ghlacann UEFA le ciníochas d'aon saghas sa pheil, agus
taispeánann an scannán gearr nua seo cé chomh tiomanta is
atáimíd chun fáil réidh le ciníochas.”</p>
<p>Is có-léiriú an fógra seo de chuid an Choimisiún,
UEFA agus FARE, agus go deimhin baineadh leas as cheana féin san fheachtas
"Aontaithe i gcoinne an Chiníochais", a seoladh an 7 Meitheamh san
Eilvéis, mar chuid de UEFA EURO 2008™. Luíonn an fógra seo
le mana Bliana Eorpaigh an Chomhphlé Idirchultúrtha "Aontaithe in
Éagsúlacht", óir feictear trí ghrúpaí
éagsúla de lucht leanúna peile i suíomhanna dhifriúla
ach, mar sin féin, téann cluiche a chríochnaíonn le cúl
i bhfeidhm orthu sa chaoi chéanna.</p>
<p>Craolfar an fógra i rith briste chuile ceann de na 125 cluiche, mar sin
táthar ag súil go bhfeicfidh níos mó ná 140
milliún duine é gach seachtain ina n-imreofear cluichí sa tSraith
Seaimpíní UEFA, ó Mheán Fómhair 2008 go Bealtaine 2009.
San Eoraip féin, craolfar i níos mó ná 40 tír é.
Táthar in ann é seo a dhéanamh mar gur thairg UEFA 30 soicind den
am craolta, tréimhse a choimeádtar de ghnáth i gcomhair
tionscnamh sóisialta.</p>
<p>Eiseofar an Teachtaireacht Straitéiseach nua maidir le h-ilteangachas an
tseachtain seo chugainn.<br>Le haghaidh tuilleadh eolais, féach ar:<br><a
href="http://ec.europa.eu/education/languages/index_en.htm">http://ec.europa.eu/education/languages/index_en.htm</a><br>UEFA:
<a href="http://www.uefa.com/">http://www.uefa.com/</a><br>FARE: <a
href="http://www.farenet.org/">http://www.farenet.org/</a></p>
