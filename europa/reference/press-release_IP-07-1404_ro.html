<h1>
<a name="Heading4"></a><b>Piaţa produselor lactate: Consiliul
sprijină îmbunătăţirile sistemului de distribuire a
laptelui în şcoli şi simplificările de pe piaţa
produselor lactate </b></h1>
<h2>
<a name="Heading7"></a><b><i>Miniştrii agriculturii din ţările
Uniunii Europene au aprobat astăzi un pachet de măsuri menit să
îmbunătăţească administrarea sectorului produselor
lactate, inclusiv o îmbunătăţire majoră a sistemului de
distribuire a laptelui în şcoli. Va fi stabilită o rată
unică de ajutor pentru toate categoriile de lapte di</i></b><b><i>stribuit
în şcoli. Sistemul anterior prevedea o rată mai mare de ajutor
pentru lapte cu un conţinut mai mare de grăsime. Acest lucru nu mai
este adecvat într-o epocă în care obezitatea devine o
problemă majoră pentru sănătatea publică, fiind nevoie
să se diminueze consumul de grăsimi din produsele lactate, mai ales
în cazul şcolarilor. Rata standard fiind independentă de
conţinutul de grăsimi, în viitor UE va promova, de fapt, consumul
de către şcolari a produselor lactate cu un conţinut redus de
grăsimi. Alte modificări adoptate astăzi vor contribui în
mare măsură la simplificarea organizării comune a pieţei
laptelui şi produselor lactate. Acestea includ o liberalizare a pieţei
laptelui de consum pentru a permite vânzarea cu amănuntul de lapte cu
diferite conţinuturi de grăsime. Categoriile existente (lapte
integral, lapte semidegresat şi lapte degresat) vor continua să
existe. Dar pe viitor se va putea comercializa lapte cu alte conţinuturi de
grăsime, în măsura în care aceste conţinuturi sunt clar
marcate pe ambalaj. Alte modificări prevăzute se referă la
depozitarea privată, intervenţiile în sectorul untului,
licenţele de import, precum şi standardizarea nivelului de proteine
din laptele conservat. </i></b></h2>
<p>Mariann Fischer Boel, Comisarul pentru Agricultură şi Dezvoltare
Rurală, a afirmat: „Sunt foarte mulţumită că am putut
să introducem o rată unică de ajutor pentru sistemul de
distribuire a laptelui în şcoli şi să creştem nivelul
ajutorului. Acest lucru ne va permite să reflectăm schimbarea
preferinţelor consumatorilor şi va simplifica administrarea sistemului
la nivel naţional. Pentru a-i ajuta pe copii să deprindă
obiceiuri sănătoase, este important să-i
învăţăm să consume încă de mici produse
lactate sănătoase, de preferinţă cu un conţinut redus
de grăsimi. Restul acestui pachet reprezintă o contribuţie
majoră la eforturile noastre permanente de simplificare a lucrărilor
în cadrul politicii agricole comune.” </p>
<p><b>Introducerea unei rate unice de ajutor pentru sistemul de distribuire a
laptelui în şcoli</b></p>
<p>Deoarece sistemul actual este complicat şi greoi şi nu mai
corespunde obiceiurilor nutriţionale dintr-o serie de state membre, va
exista o rată unică de ajutor, indiferent de conţinutul de
grăsime al laptelui oferit elevilor. Acest ajutor va fi de 18,15 € /
100 kg pentru toate categoriile de lapte. Şcolile pot alege tipul de lapte
pe care să-l ofere elevilor.</p>
<p><b>Lapte de consum </b></p>
<p>Regulamentul actual prevede că numai trei categorii de lapte de consum
pot fi produse şi comercializate în Comunitate: </p>
<ul>
<li>lapte degresat (0,5% grăsime sau mai puţin),</li>
<li>lapte semidegresat (între 1.5% şi 1,8% grăsime)</li>
<li>lapte integral (3.5% grăsime sau mai mult). </li></ul><p>Pentru a
răspunde schimbărilor obiceiurilor nutriţionale (tendinţa
spre consumul de produse lactate cu un conţinut mai mic de grăsime),
precum şi pentru a încuraja producţia de produse agricole cerute
de piaţă, se va autoriza producerea şi comercializarea în UE
a unor tipuri de lapte al căror conţinut în grăsimi nu
corespunde celor trei categorii menţionate anterior. Acest lucru se va face
cu condiţia menţionării pe etichetă a unor informaţii
clare şi lizibile privind conţinutul în grăsimi Cele trei
categorii existente vor continua să existe. </p>
<p><b>Conţinutul de proteine din laptele praf şi laptele
condensat:</b></p>
<p>Industria produselor lactate din UE, precum şi exportatorii de lapte
praf şi lapte condensat cer de mult timp o modificare a normelor privind
conţinutul de proteine al produselor de acest fel pentru a fi aliniate la
standardele internaţionale (Codex) şi pentru a permite standardizarea
la un conţinut minim de 34% exprimat în materie uscată
fără grăsime. În prezent, conţinutul de proteine
naturale din laptele praf variază între 31-37%. Acordul va permite
producătorilor din UE să fie pe picior de egalitate cu
concurenţii lor din afara Europei care produc în conformitate cu
standardele Codex menţionate mai sus şi care s-au bucurat
până acum de un avantaj economic relativ faţă de
producătorii din UE. </p>
<p><b>Eliminarea sistemului de declanşare a intervenţiilor în
sectorul untului </b></p>
<p>Pentru a elimina sarcina administrativă reprezentată de
iniţierea şi suspendarea intervenţiilor în sectorul untului,
care depind de preţul pieţei înregistrat în fiecare stat
membru, agenţiile de intervenţie vor putea pur şi simplu să
cumpere unt la 90% din preţul de intervenţie începând de la
1 martie până la 31 august sau până când este atins
plafonul comunitar global. </p>
<p><b>Eliminarea anumitor ajutoare pentru depozitarea privată</b></p>
<p>Dat fiind că, în practică, operatorii nu au recurs, în
trecut, la ajutor pentru depozitarea privată de smântână sau
lapte praf degresat ca sprijin pentru piaţa produselor lactate, cele
două măsuri sunt învechite şi vor fi eliminate din
regulamentul de bază privind produsele lactate.</p>
<p><b>Definiţia comunitară a calităţii untului</b></p>
<p>În scopul anumitor măsuri pe piaţa comunitară, cele 27 de
clase de calitate prevăzute la nivel naţional pentru unt vor fi
înlocuite cu o definiţie unică a calităţii. </p>
<p><b>Renunţarea la prezentarea obligatorie a licenţei de
import</b></p>
<p>Aplicarea obligatorie a sistemului de licenţe de import nu mai este
necesară, deoarece în unele cazuri există sisteme mai adecvate
(de exemplu sistemul de monitorizare al DG TAXUD). </p>
<p><b>Eliminarea ajutorului de desfacere acordat forţelor militare </b></p>
<p>Un sistem învechit, care va fi abrogat.
<br><a name="_Hlt158798874"></a><a name="_Hlt158798875"></a><a name="_Hlt158798876"></a><a name="_Hlt178391716"></a><a name="_Hlt178391717"></a><a name="_Hlt159219830"></a><a name="_Hlt159219831"></a>Informaţii
suplimentare:</p>
<p><a
href="http://ec.europa.eu/agriculture/markets/milk/index_en.htm">http://ec.europa.eu/agriculture/markets/milk/index_en.htm</a><br>A
se vedea, de asemenea, blogul comisarului Fischer Boel:</p>
<p><a
href="http://blogs.ec.europa.eu/blog_fischerboel/page/fischerboel">http://blogs.ec.europa.eu/blog_fischerboel/page/fischerboel</a></p>

