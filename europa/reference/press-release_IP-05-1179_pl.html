<h1>
<a name="Heading4"></a><b>Europejski Dzień Języków:
połowa mieszkańców UE zna jeden język
obcy</b></h1>
<p><b><i>W dniu 26 września Europa obchodzić będzie
święto różnorodności językowej. Celem
organizowanego przez Radę Europy corocznie od 2001 r. Europejskiego Dnia
Języków jest promowanie nauki języków wśród
wszystkich grup wiekowych i podkreślenie znaczenia
różnorodności językowej. Roczne wydatki UE na naukę
języków wynoszą ponad 30 mln EUR. </i></b></p>
<p>Z okazji zbliżającego się Europejskiego Dnia Języków
Jan Figel, Komisarz ds. edukacji, szkoleń, kultury i
wielojęzyczności powiedział: „<i>Jak mówi
słowackie przysłowie, »Tyle razy jesteś człowiekiem,
iloma językami mówisz«</i>.<i> Wyniki opublikowanego dzisiaj
sondażu wskazują, że im młodszy respondent, tym większe
prawdopodobieństwo, że zna on język obcy, dlatego jestem
przekonany, iż dzisiejsze młode pokolenie przyczyni się do
wzbogacenia wielojęzycznego społeczeństwa Europy”.</i></p>
<p>W tym roku z okazji Europejskiego Dnia Języków Komisja Europejska
ogłasza wyniki sondażu Eurobarometru na temat znajomości
języków wśród obywateli UE, który został
przeprowadzony w czerwcu bieżącego roku.</p>
<p>Wyniki sondażu:</p>
<p>- 50% mieszkańców Europy twierdzi, że posługuje się
językiem obcym (podobny wynik uzyskano w 2001 r., kiedy to 47%
mieszkańców UE15 odpowiedziało, że zna przynajmniej jeden
język obcy). Wyniki znacznie się różnią w
zależności od kraju: 29% mieszkańców Węgier, 30% -
Wielkiej Brytanii i 36% - Portugalii, Włoch i Hiszpanii twierdzi, że
za tylko swój język ojczysty, natomiast 99% mieszkańców
Luksemburga biegle posługuje się przynajmniej dwoma językami.</p>
<p>- Język angielski jest pierwszym językiem obcym dla jednej trzeciej
mieszkańców UE.<b> </b>Na drugim miejscu wśród
języków obcych, którymi posługują się
mieszkańcy UE, znalazł się język niemiecki (12%),
nieznacznie wyprzedzając język francuski (11%), co wynika z faktu,
że jego znajomość jest rozpowszechniona w krajach, które
wstąpiły do UE w 2004 r. Ostatnie rozszerzenie spowodowało
również, że na czwartym miejscu wspomnianej listy wraz z
językiem hiszpańskim znalazł się język rosyjski.</p>
<p>- Wyniki dla poszczególnych grup zawodowych wskazują, że
znajomość języków obcych jest najbardziej rozpowszechniona
wśród <b>studentów – z grupy 10 prawie 8 </b>zna
przynajmniej jeden język obcy.</p>
<p>UE wspiera wiele różnych działań i programów
ukierunkowanych na naukę języków obcych i ich nauczanie. <b>W
ramach programów Socrates i Leonardo da Vinci Komisja Europejska przeznacza
ponad 30 mln EUR rocznie na konkretne projekty</b>, które motywują
osoby uczące się a także nauczycieli języków obcych. Do
projektów tych należą m. in. wymiany szkolne, lingwistyczne
praktyki asystenckie, szkolenie nauczycieli oraz inicjatywy mające na celu
pogłębienie świadomości znaczenia znajomości
języków obcych.</p>
<p>Bardzo ważnym obszarem działania jest również wspieranie
mobilności poprzez <b>programy Erasmus i Youth oraz
współpracę miast partnerskich.</b> Komisja uważa, że
mobilność jest kluczowym elementem motywującym do poznawania
ludzi z innych krajów, a w konsekwencji do nauki ich języków.
</p>
<p>W lipcu 2003 r. Komisja opublikowała <b>plan działania pt.
„Promowanie nauki języków obcych i różnorodności
językowej”.</b> Wyznaczono w nim trzy obszary działania,
które uznano za decydujące, jeśli chodzi o przyszły
rozwój:</p>
<p>- rozszerzenie korzyści płynących z nauki języków
obcych na wszystkich obywateli;</p>
<p>- podniesienie jakości nauczania języków; </p>
<p>- stworzenie przyjaznego środowiska dla języków. Innymi
słowy, celem jest wspieranie globalnego podejścia do
języków, pogłębianie świadomości językowej
poprzez media i Internet oraz zwiększenie możliwości nauki
języków obcych oraz liczby uczących się. </p>
<p>Wspierając wymienione cele, plan działania określa wizję
Komisji, jeśli chodzi o języki w UE, definiuje rolę UE w tym
zakresie i wzywa Państwa Członkowskie, aby zwiększyły swoje
zaangażowanie w określone obszary priorytetowe. Komisja
zobowiązała się do podjęcia <b>45 działań na
poziomie europejskim w latach 2004-2006 </b>mając nadzieję, że
zmobilizuje w ten sposób innych do działań na poziomie krajowym,
regionalnym i lokalnym. </p>
<p>Najnowsze statystyki<sup><b><a name="fnB1" href="#fn1">[1]</a></b></sup>
wskazują, że liczba uczniów szkół podstawowych,
którzy uczą się przynajmniej jednego języka obcego,
wzrosła w ostatnich latach niemal we wszystkich krajach. Obecnie w
większości Państw Członkowskich <b>50% uczniów na tym
poziomie uczy się przynajmniej jednego języka obcego</b>, a programy
nauczania w większości państw umożliwiają naukę co
najmniej dwóch języków obcych wszystkim uczniom w trakcie
nauczania obowiązkowego.</p>
<p><b>W jesieni Komisja opublikuje również komunikat w sprawie
wielojęzyczności</b>, w którym określona zostanie strategia
na nadchodzące lata.<br>Więcej informacji na stronie:<br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Patrz <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP/05/163</a></p>


