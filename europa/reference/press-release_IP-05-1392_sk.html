<h1>
<a name="Heading4"></a><b>Potvrdenie záväzkov,
uplatňovanie kritérií, zlepšenie informovanosti –
stratégia politiky rozšírenia</b></h1>
<p><b><i>Komisia dnes prijala celkovú stratégiu rozšírenia
pre kandidátske krajiny Chorvátsko a Turecko a pre
potenciálne kandidátske krajiny západného Balkánu.
Táto stratégia vychádza z troch zásad: potvrdenie
záväzkov EÚ v oblasti rozšírenia,
uplatňovanie spravodlivých a prísnych kritérií
a zlepšenie informovanosti o rozšírení. </i></b></p>
<p>Chorvátsko a Turecko sú kandidátskymi krajinami a krajiny
západného Balkánu majú jasnú európsku
perspektívu. Únia dodrží svoje záväzky, keď
krajiny splnia prísne podmienky pristúpenia. EÚ musí
zároveň lepšie informovať o cieľoch
a výzvach prístupového procesu. </p>
<p>Olli Rehn, komisár pre rozšírenie, pri predstavovaní
stratégie rozšírenia povedal: „Starostlivo riadený
proces rozšírenia patrí k najúčinnejším
a najúspešnejším nástrojom politiky.
Príťažlivosť EÚ pomáha krajinám
uskutočňovať demokratické a hospodárske reformy.
Je v záujme všetkých európskych občanov mať
za susedov krajiny so stabilnou demokraciou a prosperujúcim
trhovým hospodárstvom. EÚ sa nemôže zriecť svojej
zodpovednosti. Rýchlosť rozširovania však závisí
aj od absorpčnej schopnosti EÚ“.<i> </i></p>
<p>EÚ musí naďalej prísne vyžadovať plnenie
prístupových kritérií a zároveň spravodlivo
odmeňovať dosiahnutý pokrok. Krajiny uchádzajúce sa
o členstvo môžu postúpiť z jednej etapy procesu do
ďalšej až po splnení jej podmienok. Komisia bude krajiny
podporovať a sledovať ich pokrok. </p>
<p>Vzťahy EÚ s Chorvátskom a Tureckom vstúpili do
novej fázy 3. októbra, keď sa začali prístupové
rokovania. Rokovania budú vychádzať z výsledkov
každej krajiny a ich rýchlosť bude závisieť od
pokroku krajiny pri plnení podmienok členstva. </p>
<p>Ostatným krajinám západného Balkánu navrhuje Komisia
na uskutočnenie ich európskej perspektívy cestovnú mapu,
v ktorej stanovuje jednotlivé etapy a s nimi súvisiace
podmienky. Zásadným krokom v tomto procese je uzavretie
stabilizačnej a asociačnej dohody (SAD) s EÚ. Celkový
pokrok Albánska pri budovaní implementačnej kapacity vytvoril
podmienky na ukončenie rokovaní o takejto dohode. Srbsko
a Čierna Hora práve začali rokovania o SAD a Bosna
a Hercegovina začne rokovať v blízkej budúcnosti.
</p>
<p>Pri zvažovaní každej žiadosti o členstvo
budú pre EÚ kľúčovým prvkom uspokojivé
výsledky dosiahnuté krajinou pri plnení jej záväzkov
vyplývajúcich zo SAD (vrátane uplatňovania obchodných
ustanovení v podobe dočasnej dohody). Na základe stanoviska
Komisie môže EÚ udeliť krajine kandidátsky
štatút. Komisia odporúča, aby Rada udelila štatút
kandidátskej krajiny Bývalej  juhoslovanskej republike
Macedónsko.</p>
<p>Štatút kandidátskej krajiny je prejavom politického
uznania užšieho vzťahu s EÚ, neznamená však
automaticky, že krajina môže začať rokovania
o členstve v EÚ. Na to krajina potrebuje dosiahnuť
dostatočný stupeň všeobecného súladu
s kritériami pre členstvo. Krajina musí splniť
najmä politické kritériá, ku ktorým patrí tam, kde
je to relevantné, úplná spolupráca s Medzinárodným
tribunálom pre bývalú Juhosláviu.  Súčasťou
stratégie rozšírenia je aj ďalšie napredovanie
Kosova<sup><b><a name="fnB1" href="#fn1">[1]</a></b></sup> smerom
k EÚ. Na dosiahnutie trvalého vyriešenia štatútu
Kosova, ktoré by posilňovalo bezpečnosť a stabilitu
regiónu, je európska integrácia nevyhnutná.
<br>Ďalšie informácie nájdete na: <br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=en">MEMO/05/410</a>,
<a
href="/rapid/pressReleasesAction.do?reference=MEMO/05/411&format=HTML&aged=0&language=EN&guiLanguage=en">MEMO/05/411</a>
a <a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=en">MEMO/05/412</a>
a</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> Spravované na
základe rezolúcie Bezpečnostnej rady OSN č. 1244</p>


