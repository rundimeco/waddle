<H3>
<P><B>La Commissione riforma le regole di concorrenza in materia di COOPERAZIONE tra IMPRESE</B></H3>
<P><I><B>In data odierna, la Commissione europea ha adottato nuove regole di concorrenza relative ai cosiddetti accordi di cooperazione orizzontale, vale a dire agli accordi di cooperazione tra imprese concorrenti. Si tratta di una revisione dei regolamenti di esenzione per categorie di accordi di ricerca e sviluppo e di accordi di specializzazione, nonch</B></I><I><B>é di linee direttrici su vari tipi di accordi di cooperazione. Le nuove regole riformano un'area chiave della politica di concorrenza e rientrano nella revisione di ampia portata intrapresa dalla Commissione per snellire ed adeguare la normativa comunitaria in materia di concorrenza. Poich</B></I><I><B>é la cooperazione tra imprese concorrenti sta acquistando un'importanza sempre maggiore nell'attuale contesto economico, la presenza di regole chiare rappresenta un contributo importante alla competitivit</B></I><I><B>à dell'Europa.</B></I>
<P>Commentando l'adozione dei testi, il commissario Mario Monti, responsabile della politica di concorrenza, ha affermato: "Questa riforma costituisce un'altra pietra miliare nel nostro impegno per modernizzare le regole di concorrenza comunitarie. Una politica più efficiente in materia di cooperazione orizzontale ridurrà gli oneri regolamentari per le imprese, assicurando al tempo stesso un controllo efficace sugli accordi tra imprese dotate di un certo potere di mercato. Ciò andrà a vantaggio sia dei consumatori, che delle imprese e della Commissione."
<P>Gli accordi di cooperazione orizzontale possono, in linea di principio, determinare distorsioni della concorrenza e rientrare pertanto nel campo d'applicazione delle regole di concorrenza comunitarie (articolo 81 del trattato).
<P>Finora le indicazioni da seguire nella valutazione della cooperazione orizzontale erano contenute in due regolamenti di esenzione per categoria (relativi agli accordi di ricerca e sviluppo (R&S) ed agli accordi di specializzazione), nonché in due comunicazioni interpretative (riguardanti questioni specifiche, come le imprese comuni aventi natura di cooperazione). Poiché i regolamenti di esenzione per categoria scadranno il 31 dicembre 2000 e le attuali comunicazioni necessitavano di una revisione, negli ultimi tre anni la Commissione ha condotto una riflessione approfondita e ad ampio raggio sulla futura valutazione della cooperazione orizzontale.
<P>Di conseguenza, in data odierna la Commissione ha adottato:
<UL><P><LI>un regolamento di esenzione per categoria relativo all'applicazione dell'articolo 81, paragrafo 3, del trattato a categorie di accordi in materia di ricerca e sviluppo (R&S);
<P><LI>un regolamento di esenzione per categoria relativo all'applicazione dell'articolo 81, paragrafo 3, del trattato a categorie di accordi di specializzazione;
<P><LI>linee direttrici sull'applicabilità dell'articolo 81 agli accordi di cooperazione orizzontale. Tali linee direttrici riguardano gli accordi in materia di R&S, di produzione, di commercializzazione, di acquisto, nonché gli accordi sugli standard e quelli in materia di ambiente.
</UL><P>Le nuove regole comportano un passaggio dall'impostazione regolamentare formalistica alla base dell'attuale legislazione, verso un'impostazione più economica nella valutazione degli accordi di cooperazione orizzontale. L'obiettivo fondamentale di questa nuova impostazione è quello di consentire ai concorrenti di collaborare, laddove questo contribuisca al benessere economico senza comportare rischi per la concorrenza.
<P>Le nuove regole entreranno in vigore il 1° gennaio 2001. Agli accordi già esistenti a tale data continueranno ad applicarsi, fino al 30 giugno 2001, gli attuali regolamenti di esenzione per categoria.
<P><B>Contesto</B>
<P>La revisione delle regole di concorrenza applicabili agli accordi di cooperazione orizzontale è iniziata verso la fine del 1997 con una consultazione ad ampio raggio delle imprese europee. Ne è emerso che le imprese consideravano gli attuali regolamenti di esenzione per categoria come eccessivamente incentrati su disposizioni giuridiche e che si avvertiva la necessità di indicazioni chiare ai fini della valutazione di quelle categorie di accordi di cooperazione cui non si applica nessun regolamento di esenzione per categoria.
<P>I nuovi testi forniscono quindi indicazioni più precise agli operatori presenti sul mercato. Essi sostituiscono le precedenti comunicazioni ed i regolamenti in questo settore, frammentari e in parte superati. L'impostazione è molto simile a quella del nuovo regolamento che stabilisce le regole applicabili al settore della distribuzione ("accordi di cooperazione verticale") adottato dalla Commissione il 22 dicembre 1999.
<P>I due regolamenti di esenzione per categoria adottati oggi sostituiscono i regolamenti vigenti in materia di specializzazione (regolamento (CEE) n. 417/85 della Commissione) e di R&S (regolamento (CEE) n. 418/85 della Commissione). Rispetto ai regolamenti vigenti, i nuovi testi sono pensati per essere più vicini agli utilizzatori, grazie ad una maggiore chiarezza e ad un campo d'applicazione più ampio. I nuovi regolamenti di esenzione per categoria sostituiscono il sistema esistente, basato su esenzioni specifiche per le clausole ammissibili, contenute nella cosiddetta "lista bianca", con un'esenzione generale di tutte le condizioni alle quali le imprese realizzano accordi di R&S e di specializzazione. Allontanandosi da un'impostazione basata sulle singole clausole, si conferisce alle parti degli accordi maggiore libertà contrattuale e si eliminano le costrizioni imposte dai vecchi regolamenti. 
<P>La soglia per beneficiare di un'esenzione, basata sulla quota di mercato combinata di tutte le parti dell'accordo, è fissata al 20% per gli accordi di specializzazione ed al 25% per gli accordi di R&S. Al di là di queste quote di mercato, gli accordi di R&S o di specializzazione non saranno automaticamente vietati, ma dovranno essere valutati individualmente. Le restrizioni fondamentali (fissazione dei prezzi, limitazioni della produzione o ripartizione dei mercati o  della clientela), tuttavia, continueranno di norma ad essere vietate indipendentemente dal potere di mercato delle parti.
<P>Le linee direttrici integrano i regolamenti di esenzione per categoria. Esse si applicano agli accordi di R&S e di produzione che non rientrano nel campo d'applicazione dei regolamenti di esenzione per categoria, nonché ad altri tipi di collaborazione tra imprese concorrenti (ad esempio acquisti o commercializzazione in comune). Le linee direttrici descrivono l'impostazione generale che dovrebbe essere seguita nel valutare gli accordi di cooperazione orizzontale e definiscono un quadro comune per l'analisi. Queste indicazioni devono permettere alle imprese di stabilire con maggior certezza se un accordo determini o meno una restrizione della concorrenza e, in caso affermativo, se possa beneficiare di un'esenzione.
<P>Una prima stesura dei nuovi testi è stata approvata dalla Commissione il 18 gennaio. Successivamente, è stata avviata una discussione con gli Stati membri e i terzi interessati. Il 20 e 21 giugno, ha avuto luogo un'audizione pubblica nel corso della quale il settore industriale europeo ha espresso grande sostegno per questa riforma.
<P>I due regolamenti di esenzione per categoria e le linee direttrici saranno pubblicati tra breve nella Gazzetta ufficiale. Essi saranno inoltre disponibili sul sito Internet della DG Concorrenza all'indirizzo seguente:
<P><A HREF="http://ec.europa.eu/competition/antitrust/legislation/">http://ec.europa.eu/competition/antitrust/legislation/</A>
