<h1>
<a name="Heading4"></a><b>Tubakareklaami keeld jõustub 31.
juulil</b></h1>
<p><b><i>Euroopa tervishoiu ja tarbijakaitse volinik Markos Kyprianou tervitas
täna ELi tubakareklaami direktiivi jõustumist 31. juulil. Euroopa
Parlamendi ja nõukogu poolt 2003. aastal vastuvõetud direktiiv (vt <a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=en">IP/02/1788</a>)
keelab tubakareklaami trükiajakirjanduses, raadios ja Internetis. Samuti
keelab direktiiv tubakasponsorluse piiriülestel kultuuri- ja
spordiüritustel. Kuigi enamik ELi liikmesriike on vajalikud õigusaktid
kas vastu võtnud või on seda tegemas, ei ole selge, kas kõik
riigid jõuavad sellega 31. juuliks lõpule.  Euroopa Komisjon on
paralleelselt vastu võtnud tubakatoodete direktiivi kohaldamise aruande.
</i></b></p>
<p>Tubakareklaami direktiivi kohaldamist kommenteerides sõnas volinik
Kyprianou: „<i>Tubakareklaami keelamine on üks tõhusaimaid viise
suitsetamise vähendamiseks. See direktiiv päästab elusid ning
vähendab suitsetamisega seotud haiguste all kannatavate eurooplaste
arvu.</i>“<i>  </i></p>
<p>Maailmapanga uuringu<sup><b><a name="fnB1" href="#fn1">[1]</a></b></sup>
kohaselt võib reklaamikeeld vähendada suitsetamise levikut kuni 7%.
ELi poolt hiljuti ratifitseeritud (vt <a
href="/rapid/pressReleasesAction.do?reference=MEX/05/0630&format=HTML&aged=0&language=EN&guiLanguage=en">MEX/05/0630</a>)
Maailma Terviseorganisatsiooni tubakatoodete tarbimise piiramise
raamkonventsiooni üks eesmärke on tubakareklaami, -sponsorluse ja
tubakatoodete müügiedenduse ülemaailmne keeld. ELis sureb igal
aastal suitsetamisega seotud haigustesse umbes 650 000 inimest, seega võib
isegi väike suitsetamise leviku vähenemine päästa tuhandeid
elusid.</p>
<p>2003. aasta tubakareklaami direktiivi kohaldatakse vaid piiriülest laadi
reklaami ja sponsorluse suhtes.  Direktiivi reguleerimisalast jäävad
seega välja reklaam kinodes ja stendidel ning kaubaartiklitel (nt
tuhatoosidel ja päikesevarjudel). Samuti jääb rakendusalast
välja tubakasponsorlus kohalikel üritustel, kus osalejad on pärit
vaid ühest liikmesriigist.  </p>
<p>Tubakareklaam televisioonis on ELis keelatud alates 1990ndate algusest, seda
reguleerib piirideta televisiooni direktiiv.  </p>
<p>2003. aasta direktiivi vastuvõtmisel kasutati ELi volitusi reguleerida
oma siseturgu.  1990ndateks olid tubakareklaami ja -sponsorluse erinevad
siseriiklikud eeskirjad muutumas liikmesriikidevahelise toodete ja teenuste vaba
liikumise takistuseks.  1998. aastal püüdis EL seda probleemi
lahendada, võttes vastu direktiivi, millega keelati kõik
tubakareklaami ja -sponsorluse vormid.  2001. aastal tunnistas Euroopa Kohus
direktiivi kehtetuks otsusega, et täielik keeld ületab ELi volitusi. 
Kuid kohus märkis, et EL võib seaduslikult kehtestada piiratuma keelu
tubakareklaami ja -sponsorluse suhtes. 2003. aasta direktiiv peab rangelt kinni
2001. aasta kohtuotsusega sätestatud piirangutest.</p>
<p><b>Tubaka aruanne</b></p>
<p>Tubakatoodete direktiivi kohaldamise aruandes leiti, et direktiivi
sätteid järgitakse terviseohu hoiatuste ning maksimaalse tõrva-,
nikotiini- ja süsinikmonooksiidisisalduse osas.  Kuid ametivõimudel on
ebaselge arusaam sigarettides kasutatavatest ainetest, nende otstarbest ja
mõjust tarbijate tervisele, seda enamasti teabe puuduliku avaldamise
tõttu tubakafirmade poolt.  Sügisel tehakse algust aruteluga
lisaainete avalikustamise eeskirjade tõhustamise üle. </p>
<p><b>Lisateave</b><br>Vt <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> 	Maailmapanga aruanne
tubakatoodete tarbimise piiramise majanduslike tulemite kohta, 1999</p>


