<h1>
<a name="Heading4"></a><b>Restrukturyzacja czeskiego i polskiego
sektora stalowego: konieczność dalszych starań</b></h1>
<p><b><i>Pomimo wyjątkowo korzystnych warunków panujących na
rynku stali, niektórzy producenci stali zarówno w Republice Czeskiej
jak i w Polsce nadal osiągają  wyniki gorsze od oczekiwanych. W drugim
po rozszerzeniu UE sprawozdaniu monitorującym na temat restrukturyzacji
przemysłu stalowego w obu państwach, Komisja podkreśliła
ryzyko związane z faktem, że przedsiębiorstwa te mogą nie
osiągnąć rentowności z upływem przewidzianego okresu
restrukturyzacji w grudniu 2006 r. Ta sytuacja jest spowodowana nagromadzonymi
opóźnieniami procesu restrukturyzacji, zwłaszcza w zakresie
programów inwestycyjnych, które należy zintensyfikować;
należy też kontynuować starania zmierzające do
obniżenia kosztów. </i></b></p>
<p>Jako że wiele przedsiębiorstw nie osiągnęło
rentowności przed przystąpieniem do UE w maju 2004 r., między UE
a Republiką Czeską i Polską zostały wynegocjowane okresy
przejściowe, w których pomoc państwa może być
przyznawana określonym przedsiębiorstwom pod warunkiem podjęcia
pewnych zobowiązań zarówno przez rządy tych państw jak
i przez poszczególne przedsiębiorstwa. Od tamtej pory Komisja
Europejska monitoruje starania związane z restrukturyzacją w tych
państwach oraz wydaje zalecenia dotyczące obszarów, w
których odnotowano opóźnienia.</p>
<p>Ożywienie gospodarki światowej w 2003 r. oraz silny wzrost
gospodarczy w 2004 r. wywarły bardzo korzystny wpływ na popyt na stal
oraz handel tym produktem. W 2004 r. odnotowano znaczny wzrost popytu na gotowe
wyroby stalowe w UE, mianowicie o 7 % w porównaniu z 1,5 % w 2003
r.  W tym samym okresie wzrosły ceny stali. Większość
czeskich i polskich producentów stali odniosła korzyści
zarówno ze wzrostu eksportu jak i zwiększonej sprzedaży krajowej.
Miało to pozytywny wpływ na wyniki finansowe przedsiębiorstw, ale
w niektórych przypadkach może to nie wystarczyć do uzyskania
rentowności z końcem roku 2006. Można także oczekiwać,
że w ciągu najbliższych miesięcy w czeskim sektorze stali
nastąpią korzystne zmiany związane z zapowiedzianym
zakończeniem procesu prywatyzacji, która jest ostatnią
niezakończoną prywatyzacją w Republice Czeskiej i Polsce.</p>
<p>Wzrost przychodów został jednakże częściowo
zniwelowany przez znaczący wzrost kosztów surowców, transportu i
energii. Prognozy na rok 2005 przewidują słabszy wzrost popytu na stal
oraz stabilizację cen.  Z tego względu Komisja zaleca, aby
położyć szczególny nacisk na inwestycje
służące zwiększeniu przychodów poprzez sprzedaż
wyrobów o wyższej wartości dodanej, a zarazem aby nadal
dokładać starań na rzecz obniżenia kosztów i poprawy
zyskowności. Zachęca się także odpowiednie władze do
pomyślnego zakończenia pozostałych etapów prywatyzacji.</p>
<p>Ponieważ do zakończenia okresu przejściowego w dniu 31 grudnia
2006 r. pozostało tylko 18 miesięcy, zalecenia Komisji dla
przedsiębiorstw i władz mają rozstrzygające znaczenie.
Komisja podkreśla, że nie można wykluczyć konieczności
zwrotu udzielonej pomocy, jeśli przedsiębiorstwa nie odzyskają
rentowności z końcem okresu restrukturyzacji.<br>Sprawozdanie jest
dostępne na stronie internetowej:</p>
<p><a
href="http://ec.europa.eu/enterprise/steel/index.htm">http://ec.europa.eu/enterprise/steel/index.htm</a></p>

