<h1>
<a name="Heading4"></a><b>Madárinfluenza: a Bizottság
fokozottabb ellenőrzésre kéri fel a
tagállamokat</b></h1>
<p><b><i>Ma Brüsszelben az Európai Bizottság összehívta
valamennyi tagállam európai uniós
állat-egészségügyi szakértőjének
találkozóját, hogy megvitassák a madárinfluenza
helyzetét Ázsiában és Oroszországban
(Szibériában), valamint azt, hogy milyen intézkedések
meghozatalára van szükség az elővigyázatosság
fokozása érdekében, ami megakadályozná a
betegségnek az EU-ban való elterjedését. A Bizottság
fokozottabb ellenőrzésre szólította fel a tagállamokat,
és ennek előmozdítása érdekében pénzügyi
támogatást fog rendelkezésre bocsátani. Számos
intézkedésről született megállapodás, többek
között arról, hogy sor kerüljön a készenléti
tervek áttekintésére, valamint az elővigyázatosság
fokozására a meglévő intézkedések,
például a behozatali tilalmak teljes mértékű
alkalmazásának biztosítása érdekében.
Mindazonáltal a baromfi általános behozatali tilalmát nem
tekintették a vonuló madárfajok által behurcolt
betegség jelenlegi veszélyével arányban
lévőnek.</i></b></p>
<p>Markos Kyprianou egészségügyi és
fogyasztóvédelmi biztos kijelentette: „<i>Minden
tőlünk telhetőt meg kívánunk tenni e pusztító
járvány EU-n belüli elterjedésének megelőzése
érdekében. Továbbra is élénk figyelemmel fogjuk
kísérni a helyzetet, hogy biztosítsuk a legmegfelelőbb
kockázatcsökkentő intézkedések
alkalmazását”. </i></p>
<p>A szakértői csoport megvitatta a madárinfluenza pillanatnyi
helyzetét Ázsiában, beleértve Oroszországot
(Szibériát), és egyetértésre jutott abban, hogy a
helyzet komoly aggodalomra ad okot. Ugyanakkor azonban nem áll
rendelkezésre kellő mennyiségű információ ahhoz,
hogy meg lehessen állapítani, milyen mértékben
okozhatták a betegség elterjedését a vadon élő
madarak. Alaposan megvitatták a betegségnek az EU-ban való,
vonuló madárfajok általi elterjedésének
lehetőségét. Figyelembe véve a meglévő ismereteket
azon madárfajok vándorlásának útvonaláról,
amelyeknél fennállhat a vírus elterjesztésének a
veszélye, a csoport arra a következtetésre jutott, hogy a
közvetlen veszély az EU adott területétől
függően távoli, illetve alacsony. Számos
kockázatcsökkentő intézkedésben született azonban
megállapodás, melyeknek az ismertetését lásd az
alábbiakban. </p>
<p>Az EU már 2003-ban megkezdte a honos és vadon élő madarak
alapos ellenőrzését. A szakértői csoport
áttekintette az abban az időben a tagállamokban alkalmazott
ellenőrzési intézkedéseket, melyeket azóta minden
évben módosítottak. Azt javasolta, hogy minden tagállam
sürgősséggel vizsgálja felül és erősítse
meg a 2005/06-ra már betervezett ellenőrzési programokat, azoknak
a vonuló vízi madaraknak a fokozottabb mintavételével a
repülési útvonalak mentén, amelyeknél fennállhat a
betegség behurcolásának a veszélye. Szükség van a
tagállamok közötti együttműködés
tökéletesítésére, a Bizottság
koordinálásával. </p>
<p>A szakértők egy további találkozóját
ütemezték be szeptember elejére, amelyen a Bizottság fogja
koordinálni a megerősített ellenőrzést, melyhez
közösségi pénzügyi támogatás áll
rendelkezésre.</p>
<p>Valamennyi tagállamban rendelkezésre állnak az EU
jogszabályai által előírt eszközök annak
biztosítására, hogy amennyiben madárinfluenza lépne
fel, azt a baromfiállományban kimutassák és késedelem
nélkül felszámolják. Bárminemű kitörés
mértékének csökkentése szempontjából
kulcsfontosságú a korai felismerés és a késedelem
nélküli cselekvés. A szakértői csoport tudomásul
vette az egyes tagállamok baromfiágazatában az oroszországi
kitörésre válaszul végrehajtott vagy meghirdetett
konkrét megelőző intézkedéseket, de a baromfi
általános behozatali tilalmát a jelen helyzetben
aránytalannak tartotta. Mindazonáltal a gazdaságok szintjén
foganatosított biológiai biztonsági intézkedéseket (pl.
a gazdaságok között közlekedő járművek
fertőtlenítése) valamennyi tagállamban felül kell
vizsgálni, és ahol szükséges, eseti alapon
történő kockázatfelmérés alapján meg kell
erősíteni. Ezeknek a felméréseknek figyelembe kell
venniük a vízimadarak vándorlási útvonalát,
és azokat a helyzeteket, amelyekben a vadon élő madarak szoros
érintkezésbe kerülhetnek a honos madarakkal (pl. tavakban).
Kockázati helyzetekben fontolóra kell venni a vakcinázást
is.</p>
<p>A szakértői csoport emellett javasolta, hogy a tagállamok
további <u>tudatossági programokat </u>léptessenek életbe,
melyek a gazdálkodókat a biológiai biztonsági
intézkedések javítására ösztönzik;
tekintsék át és aktualizálják a
madárinfluenzára vonatkozó, az EU jogszabályai
értelmében már alkalmazásban lévő
<u>készenléti terveket</u>, és biztosítsák, hogy <u>az
EU külső határain érvényben lévő
intézkedéseket és ellenőrzéseket </u>teljes
körűen alkalmazzák mind a kereskedelmi
szállítmányok, mind pedig a magánszemélyek általi
személyes behozatalok esetében, különös tekintettel a
kedvtelésből tartott madarak vonatkozásában. A
készenléti tervekben maximálisan figyelembe kell venni a
baromfiágazatban dolgozók megfelelő védelemben való
részesítésének szükségességét
fertőzés veszélye esetén. Végül a
fogyasztókat megfelelő és megbízható
információval kell ellátni a baromfitermékekről,
bárminemű fogyasztói bizalomhiány elkerülése
érdekében.</p>

