<h1>
<a name="Heading4"></a><b>Rasvumisepideemia: Markos Kyprianou
tõotab asuda tegudele, sest andmed näitavad ülekaalulisuse
tõusu laste hulgas</b></h1>
<p><b><i>Tervishoiu ja tarbijakaitse volinik Markos Kyprianou on tõotanud
asuda tegudele koos tööstuse ja tarbijarühmadega,
tervishoiuekspertide ja poliitiliste liidritega, et võidelda
rasvumisepideemiaga Euroopas, sest täna avaldatud andmete kohaselt
tõuseb ülekaaluliste kooliõpilaste arv Euroopa Liidus umbes 400
000 võrra aastas. Rasvumisega tegeleva rahvusvahelise
töörühma kogutud andmed viitavad, et rasvumise probleem võib
Euroopas olla alahinnatud, sest mõningad riigid ei ole esitanud piisavalt
andmeid, ja et kogu Euroopa Liidus võib üle 200 miljoni
täiskasvanu olla ülekaalus või rasvunud. „Rasvumine levib
kiiresti ja Euroopa paisuv piht toob kaasa laastava mõju rahva tervisele ja
märkimisväärsed majanduslikud kulud. Euroopa seisab silmitsi
täpselt sama raskekujulise rasvumisepideemiaga kui Põhja-Ameerika.
Eriti teeb mulle muret ülekaalulisuse ja rasvumise jätkuv kasv
kooliõpilaste hulgas,“ sõnas volinik Kyprianou. „Täna
alguse saav ELi tegevusprogramm on Euroopa panus sellele väljakutsele
vastamisel. Ettevõtted, kodanikud ja valitsus peavad tegutsema koos, et
panna piir rasvumisele laste hulgas.“</i></b></p>
<p>Volinik Kyprianou jätkas: „<i>Programmis kaalutakse vabatahtlikku
tegevust tarbijate teavitamise ja harimise, turunduse ja reklaami, kehakultuuri
edendamise, toitude koostise ja portsjonite suuruse alal. Loodan, et esimesed
algatused võetakse vastu 2006. aastal ja et neist on tuntavat kasu.
Tõeliseks proovikiviks täna käimalükatavale
koostööprotsessile on soovitavate tulemuste saavutamine</i>."</p>
<p>Rasvumise üha suurem pealetung, iseäranis noorte inimeste hulgas,
on tervishoiueksperdid muretsema pannud. Rasvumine on riskitegur mitmele
tõsisele haigusele, kaasa arvatud südamehaigused,
kõrgvererõhutõbi, südamerabandus, hingamisteede haigused,
liigesepõletik ja teatud vähktõve liigid. Euroopa
rasvumisepideemiat on juba süüdistatud II tüübi
suhkrutõve põdevate inimeste arvu tõusmises.
Läbimõtlemata toitumine ja lodevus on peamised ärahoitavate
surmajuhtumite põhjused Euroopas ning arvatakse, et rasvumise arvele
võib panna 2–8 protsenti tervishoiukuludest.</p>
<p>Euroopa tervisliku toitumise ja kehakultuuri tegevusprogramm toob kokku
tähtsaimad ELi tasandi toidutööstuse, jaemüügi,
toitlustus- ja reklaamisektori, tarbijaorganisatsioonide ning
tervishoiuvaldkonna vabaühenduste esindajad. Esimene kohtumine programmi
raames toimus täna asutajaliikmete volinik Markos Kyprianou, Luksemburgi
tervishoiuministri Mars Di Bartolomeo ning parlamendiliikme ja keskkonna,
rahvatervise ja toiduohutuse komisjoni esimehe Karl-Heinz Florenzi osalusel koos
ettevõtete, kodanike ja avaliku sektori organisatsioonide esindajatega.</p>
<p>Järgnevate kuude jooksul esitavad programmi liikmed tegevuskavad
üksikasjalike meetmetega tervislikuma toitumise soodustamiseks ja kehalise
aktiivsuse tõstmiseks.</p>
<p>ELi tegevusprogrammi eesmärgiks on toetada liikmete tegevuse abil
riiklikke ja kohaliku tasandi algatusi ning aidata käivitada uusi algatusi
kogu ELis. Programm tegutseb ka foorumina, mille raames sidusrühmad saavad
jälgida üksteise tegemisi rasvumisvastases võitluses ja
näha, kas võetud kohustusi ka tegelikult täidetakse.</p>
<p><b>Täiendav teave</b></p>
<p>Rasvumisega tegeleva rahvusvahelise töörühma kogutud andmed
koos täna käimalükatavat programmi käsitleva teabega
võite leida aadressilt: <a
href="http://ec.europa.eu/health/ph_determinants/life_style/nutrition/platform/launch_en.htm">http://ec.europa.eu/health/ph_determinants/life_style/nutrition/platform/launch_en.htm</a></p>
<p>Lisateabe saamiseks programmi kohta vaadake ka <a
href="/rapid/pressReleasesAction.do?reference=IP/05/91&format=HTML&aged=0&language=EN&guiLanguage=fr">MEMO/05/91</a>.</p>

