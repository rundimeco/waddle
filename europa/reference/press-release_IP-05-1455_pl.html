<h1>
<a name="Heading4"></a><b>Pomoc </b><b>państwa: Komisja wszczyna
postępowanie w sprawie kontraktów długoterminowych na
dostawę energii elektrycznej w Polsce</b></h1>
<p><b><i>Zgodnie z zasadami pomocy państwa określonymi w Traktacie WE
(art. 88 ust. 2) Komisja Europejska wszczęła formalne
postępowanie w sprawie obowiązujących w Polsce kontraktów
długoterminowych (KDT) na dostawę energii elektrycznej oraz projektu
ustawy przewidującej rekompensaty za likwidację tych kontraktów.
KDT, zawarte między państwowymi Polskimi Sieciami
Elektroenergetycznymi S.A. (PSE) a elektrowniami, obejmują ok.
połowę polskiego rynku energii elektrycznej, utrudniając nowym
podmiotom wejście na rynek. Komisja ma wątpliwości co do
zgodności KDT i projektu ustawy dotyczącej ich likwidacji z zasadami
pomocy państwa określonymi w Traktacie WE zakazującymi pomocy,
która mogłaby zakłócić konkurencję na
wspólnym rynku. Dzięki prowadzonemu dochodzeniu Komisja zdobędzie
więcej informacji o stosowanych środkach, a strony trzecie
będą mogły przedstawić swoje uwagi. Na koniec Komisja oceni,
czy stosowane środki mogą nadmiernie zakłócić
konkurencję.</i></b></p>
<p>Neelie Kroes, komisarz ds. konkurencji powiedziała: „Musimy
dołożyć starań, aby rekompensaty nie
zakłóciły pozytywnych skutków uwolnienia rynku energii
elektrycznej, w szczególności sprawdzając, czy pomoc państwa
jest proporcjonalna i czy nie zniechęca nowych podmiotów do
wejścia na rynek”.</p>
<p>W połowie lat 90. głównym celem sektora energetycznego w
Polsce było zapewnienie bezpieczeństwa dostaw energii i modernizacja
infrastruktury energetycznej. Aby osiągnąć tak kosztowne cele
państwo postanowiło zachęcić elektrownie do inwestowania w
Polsce poprzez system KDT. Kontrakty, podpisane w latach 1994 – 1998 i
wygasające między 2005 a 2027 r., nakładają na PSE
obowiązek kupowania określonej ilości energii elektrycznej po
ustalonej cenie. Kontrakty długoterminowe gwarantują więc
elektrowniom zwrot z inwestycji bez żadnego ryzyka, a także element
zysku. Pozycja elektrowni będących stronami KDT jest silniejsza
niż innych elektrowni.</p>
<p><a name="_Hlt120364740"></a><a name="_Hlt120364741"></a>Zdaniem Komisji
zarówno kontrakty długoterminowe jak i rekompensaty za ich
likwidację przewidziane w projekcie ustawy stanowią pomoc państwa
w rozumieniu art. 87 ust. 1 Traktatu WE. Na obecnym etapie Komisja ma
wątpliwości, czy pomoc przyznana polskim elektrowniom spełnia
warunki metody analizy pomocy państwa związanej z kosztami
osieroconymi („metoda” – patrz <a
href="/rapid/pressReleasesAction.do?reference=IP/01/1077&format=HTML&aged=1&language=EN&guiLanguage=en">IP/01/1077</a>).
Zwróciła się więc do polskich władz i zainteresowanych
stron trzecich z prośbą o zgłaszanie uwag w celu dokonania
oceny.</p>
<p>Metoda była wcześniej stosowana przez Komisję przy ocenie
stopniowego przejścia do uwolnionego rynku energii w Austrii, Belgii,
Grecji, Włoszech, Niderlandach, Portugalii, Słowenii i Hiszpanii, a
obecnie jest stosowana w celu oceny rekompensat w sektorze energii w wielu
innych państwach członkowskich. Koszty osierocone są to koszty,
które obecni na rynku operatorzy ponieśli przed uwolnieniem
rynków energii elektrycznej i których ze względu na skutki tego
uwolnienia nie mogą odzyskać.</p>

