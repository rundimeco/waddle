<h1>
<a name="Heading4"></a><b>€ 34 million </b><b>għal
żvilupp rurali Malti </b></h1>
<p><b><i>Illum, il-Kumitat ta’ l-Unjoni Ewropea għall-Istrutturi
Agrikoli (STAR) ta l-opinjoni tiegħu favur il-Pjan Orizzontali ta’
Żvilupp Rurali Malti (RDP). Il-programmi jiswew €33.6 miljun, li
minnhom l-UE tiffinanzja €26.9 miljun għall-perjodu 2004-2006.
Il-kontribuzzjoni li jifdal ser tiġi minn Malta. Il-pjan għandu
l-għan li jegħleb ostakoli speċifiċi li l-agrikoltura
Maltija qed tiffaċċja minħabba l-istatus ġeo-fiżiku
tagħha u jiżgura li s-settur agrikolu mhux biss jipprovdi prodotti
friski u ta’ kwalità, imma jkabbar ukoll il-konservazzjoni
tal-pajsaġġ uniku rurali ta’ Malta. B’miżuri
speċifiċi xierqa l-pjan għandu jiżgura transizzjoni
mingħajr diffikultajiet minn agrikoltura protetta (ibbażata fuq taxxi
għolja ta’ importazzjoni), għal agrikoltura moderna li ser tkun
tista’ tikkompeti u tinnegozja f’suq Ewropew integrat.
Il-Kummissjoni ser tadotta formalment il-pjan fil-ġimgħat li
ġejjin.</i></b></p>
<p>Franz Fischler, Kummissarju ta’ l-UE għall-Agrikoltura,
Żvilupp Rurali u Sajd qal: <i>“Dan il-pjan għall-iżvilupp
rurali ser jgħin lill-bdiewa Maltin biex jintegraw l-agrikoltura u
l-ambjent bħala element essenzjali għas-settur tat-turiżmu li qed
jiżviluppa u biex jintlaħqu livelli stabbiliti ta’ kwalità
ta’ l-UE. L-istrateġija futura għall-bdiewa Maltin hija li
tinbena relazzjoni ġdida u diretta mal-konsumaturi, permezz ta’
kwalità għolja ta’  provvisti u biex ikabbru l-orizzonti
tagħhom billi jagħżlu prodotti alternattivi tar-raba’ u
ta’ l-esportazzjoni”.</i></p>
<p><b>L-elementi prinċipali tal-pjan:</b></p>
<p><b>1) Gruppi ta’ Produtturi; </b>L-għanijiet prinċipali
għal din il-miżura huma li n-nuqqasijiet strutturali li jaffettwaw
il-provvisti u l-bejgħ fis-suq ta’ prodotti agrikoli jkunu
rimedjati,<b> </b>biex jiżdied u jkun protett is-sehem tas-suq u biex
il-produtturi jkunu pprovduti b’data tas-suq u attivitajiet ġodda
ta’ bejgħ fis-suq. Biex tingħeleb is-sitwazzjoni speċifika
f’Malta, din il-miżura ġiet maqsuma bejn setturi normali li
għandhom japplikaw regoli ġenerali, u setturi li jesperjenzaw
produzzjoni żgħira, li għalihom ġew imwaqqfa livelli minimi
ta’ għajnuna. </p>
<p><b>2) Agri-Ambjent; </b>Din il-miżura hija l-unika miżura
obbligatorja għall-implimentazzjoni u ġiet maqsuma fi tliet
sotto-miżuri, inkluż tnaqqis l-ammont ta’ erożjoni
tal-ħamrija, iżżid il-bio-diversità, tkabbar l-ispeċi
lokali u tmexxi 'l quddiem il-“Biedja Organika” bħala tip
ta’ alternattiva ġdida għat-tkabbir fl-uċuħ .</p>
<p><b>3) Żoni inqas-favoriti; </b>It-territorju kollu tal-gżejjer
Maltin ser ikun ikkunsidrat bħala  “żona inqas-favorita”
(LFA). Dan ifisser li s-settur agrikolu f’Malta u Għawdex ser
jikkwalifika awtomatikament għall-appoġġ addizzjonali ta’
l-UE. </p>
<p><b>4) Miżura <i>Ad-hoc</i> jew tal-bdiewa <i>full-time</i>; </b>Każ
ieħor speċifiku għal Malta huwa l-miżura proposta
”<i>Ad-Hoc</i>”, sabiex tgħin bdiewa <i>full-time</i>
jindirizzaw nuqqasijiet fid-dħul mir-raba’ u dħul u
ħruġ tal-flus matul il-perjodu wara l-adeżjoni meta l-bdiewa
Maltin għandhom jirristrutturaw in-negozju tagħhom fir-rigward
ta’ sistemi teknoloġiċi, ta’ tmexxija u ta’
amministrazzjoni.</p>
<p><b>5) Kumplimentari għall-Għajnuna Statali; </b>Sabiex tippermetti
lill-bdiewa u l-proċessuri ta’ l-ikel biex jimplimentaw gradwalment
il-miżuri tal-CAP, Malta talbet l-adozzjoni tal-“Programm
Speċjali tal-politika tas-suq għall-Agrikoltura Maltija”
(SMPPMA). Din tinvolvi t-tneħħija ta’ taxxi u s-sostituzzjoni
tagħhom b’appoġġ dirett ta’ dħul
għall-bdiewa u assistenza għar-ristrutturar għall-industrija
ta’ l-ipproċessar. </p>
<p><b>6) Jintlaħqu Livelli Stabbiliti; </b>L-għan ta’ din
il-miżura hija li tipprovdi appoġġ biex tgħin il-bdiewa
jadattaw livelli stabbiliti bbażati fuq leġislazzjoni Ewropea fl-oqsma
ta’ l-ambjent, tas-saħħa pubblika, tas-kundizzjoni ta’
l-annimali u tas-sigurtà fuq il-post tax-xogħol.</p>
<p><b>7) Assistenza Teknika; </b>L-għan ta’ din il-miżura hi li
tibni u terġa’ ssaħħaħ il-bini ta’
l-istituzzjonijiet u l-kapaċità amministrattiva ta’
l-istituzzjonijiet f’livelli nazzjonali, reġjonali u lokali li huma
responsabbli biex jifformulaw u jimplimentaw dan il-pjan.</p>

