<h1>
<a name="Heading4"></a><b>Komisja ogłasza ambitną
strategię wzrostu gospodarczego i zatrudnienia w UE</b></h1>
<p><b><i>Komisja Europejska przedstawiła dzisiaj nową strategię,
która ma zapewnić wzrost gospodarczy i nowe miejsca pracy w UE.  Jej
celem jest ożywienie tzw. agendy lizbońskiej, czyli programu reform
gospodarczych dla UE, przyjętego w 2000 r. Działania
zaproponowane dziś przez Komisję mogą przyczynić się do
wzrostu PKB o 3% do 2010 r. i utworzenia ponad 6 milionów nowych miejsc
pracy.  Konieczność podjęcia pilnych działań w tym
zakresie jest oczywista.  Po pięciu latach od jej ogłoszenia,
strategia lizbońska wciąż nie przynosi spodziewanych
rezultatów. Aby utrzymać model zrównoważonego rozwoju UE
konieczne jest wzmocnienie konkurencyjności Unii Europejskiej i
zwiększenie dynamiki jej gospodarki. Komisja określiła konkretny
program działań dla UE i Państw Członkowskich w celu
osiągnięcia trwałego wzrostu gospodarczego i zwiększenia
zatrudnienia.  Wezwała również Państwa Członkowskie do
ustanowienia nowego partnerstwa UE na rzecz wzrostu i zatrudnienia podczas
wiosennych obrad Rady Europejskiej w dniach 22-23 marca.</i></b></p>
<p>Przewodniczący Komisji José Barroso powiedział: „Europa
musi osiągnąć więcej. Nasze propozycje pozwolą
uwolnić ogromny potencjał gospodarczy Europy. Jest to warunkiem
utrzymania tak nam bliskiego europejskiego modelu społeczeństwa,  jak
również podstawą sprawiedliwości społecznej i
równości szans. Nasze ambicje nie słabną. Ogólne
założenia strategii lizbońskiej były właściwe,
jednak sposób wprowadzania ich w życie pozostawiał wiele do
życzenia. Ostatnie pięć lat pokazało, że program
działań wymaga zmian. Wierzę, że nowa strategia stanie
się odpowiednim narzędziem do osiągnięcia naszych
celów. Dane i liczby nie są najważniejsze. Najważniejszy
jest ich wpływ na życie ludzi; na to, jak finansują
edukację, emerytury, opiekę społeczną i
służbę zdrowia. Propozycje te oznaczają dla nas trudne
wybory i decyzje. Zrównoważony rozwój wciąż jest i
pozostanie naszą wizją, a Komisja będzie niezłomnie
dążyć do gospodarczej odnowy Europy.”</p>
<p>Wiceprzewodniczący Günter Verheugen dodał: „Tym razem
musi nam się udać, musimy połączyć siły i
zapewnić naszym obywatelom to, na czym im najbardziej zależy: miejsca
pracy. Musimy sobie uświadomić, że nie ma cudownych
rozwiązań. Musimy wziąć się do pracy w duchu
partnerstwa i określić ramy polityczne potrzebne do pobudzenia wzrostu
gospodarczego i zwiększenia zatrudnienia. Komisja zajmie się tym, co
do niej należy tak, aby przedsiębiorcy mogli zająć się
robieniem interesów."</p>
<p>Komisja Europejska przedstawiła dzisiaj zalecenia dotyczące
polityki w sprawie przeglądu śródokresowego tzw. agendy
lizbońskiej.  Komisja stoi na stanowisku, że, aby przejść od
słów do czynów, należy z nowym entuzjazmem
skoncentrować się na mniejszej liczbie możliwych do
osiągnięcia celów. Założenia strategii lizbońskiej
zboczyły z kursu na skutek łącznego oddziaływania takich
czynników, jak warunki gospodarcze, niestabilna sytuacja
międzynarodowa, zbyt powolne postępy w Państwach
Członkowskich oraz słabnąca determinacja. </p>
<p>W związku z problemem starzejących się społeczeństw
oraz rosnącej konkurencji ze strony takich krajów jak Indie i Chiny,
Europa musi zwiększyć wzrost produktywności i poziom
zatrudnienia. </p>
<p>Komisja przedstawiła program konkretnych działań, który
koncentruje się na następujących kwestiach: </p>
<p><b>Europa jako atrakcyjne miejsce pracy i inwestycji</b></p>
<ul>
<li>Pełne wprowadzenie w życie idei jednolitego rynku w obszarach,
które mogą się najbardziej przyczynić do rzeczywistego
wzrostu gospodarczego i zwiększenia poziomu zatrudnienia i które
są najważniejsze dla konsumentów (usługi, zawody regulowane,
sektor energetyczny, zamówienia publiczne i usługi finansowe,
konsensus w sprawie przyjęcia projektu REACH regulującego
przemysł chemiczny, który proponuje reformę przepisów
prawnych dotyczących substancji chemicznych, jednocześnie biorąc
pod uwagę zagadnienia konkurencyjności, innowacji i MŚP).</li>
<li>Zapewnienie otwartości i konkurencyjności rynków w Europie i
poza jej granicami: przekierowanie pomocy państwa do sektorów z
największym potencjałem wzrostu, tworzenie warunków gospodarczych
sprzyjających MŚP, tworzenie dostępu do rynków krajów
trzecich, upraszczanie przepisów na poziomie unijnym i krajowym.</li>
<li>Poprawienie przepisów unijnych i krajowych w celu obniżenia
obciążeń administracyjnych.</li>
<li>Rozbudowa i ulepszanie infrastruktury europejskiej.</li>
<li>Kontynuacja prac nad patentem wspólnotowym i dalsze prace nad projektem
wspólnej podstawy opodatkowania od osób
prawnych.</li></ul><p><b>Zwiększanie wzrostu dzięki wiedzy i
innowacjom</b></p>
<ul>
<li>Osiągnięcie poziomu wydatków na badania i rozwój w
wysokości 3% PKB.</li>
<li>Promowanie technologii informacyjnych i komunikacyjnych (ITC).</li>
<li>Promowanie rozwoju tzw. biegunów innowacji łączących
ośrodki regionalne, uczelnie i przedsiębiorstwa.</li>
<li>Pobudzanie Europejskich Inicjatyw Technologicznych poprzez partnerstwo
publiczno-prywatne.</li>
<li>Promowanie innowacyjnych rozwiązań w zakresie ochrony
środowiska, przyczyniających się do lepszego wykorzystania
energii i zmniejszenia poziomu emisji.</li>
<li>Wspieranie silnej europejskiej bazy przemysłowej poprzez partnerstwo
publiczne i prywatne.</li>
<li>Propozycja Komisji dotycząca utworzenia Europejskiego Instytutu
Technologicznego, który byłby miejscem spotkań najlepszych
naukowców, przedsiębiorców i koncepcji w Europie.
</li></ul><p><b>Wzrost poziomu i jakości zatrudnienia</b></p>
<ul>
<li>Przyciągnięcie większej liczby ludzi do podjęcia
zatrudnienia, szczególnie poprzez działania mające na celu
zmniejszenie bezrobocia wśród młodzieży (inicjatywa
Młodzież Europejska) oraz unowocześnienie systemów opieki
społecznej.</li>
<li>Zwiększenie zdolności adaptacji pracowników i
przedsiębiorstw oraz elastyczności rynków pracy poprzez
ułatwianie mobilności pracowników.</li>
<li>Zwiększenie poziomu inwestycji w kapitał ludzki poprzez
lepszą edukację dzięki reformie unijnych Funduszy Strukturalnych
i Funduszu Spójności.</li></ul><p><b>Partnerstwo:
</b>Odpowiedzialność za takie istotne obszary jak zatrudnienie,
polityka makroekonomiczna i reformy strukturalne spoczywa wspólnie na Unii
Europejskiej i Państwach Członkowskich: istnieje zatem potrzeba
partnerskiej współpracy. Program działań wprowadza
wyraźny podział na działania na poziomie Państw
Członkowskich i na poziomie unijnym: opierając się na
doświadczeniach związanych z programem rynku wewnętrznego
określa on zakres odpowiedzialności, ustala terminy i kontroluje
postępy. Rządy krajowe powinny wyznaczyć osobę
odpowiedzialną za realizację nowych założeń. </p>
<p>Taka organizacja ma służyć uproszczeniu i większej
efektywności systemu:  po serii konsultacji każdy kraj przedstawi
jeden wspólny krajowy program działań i jedno zbiorcze krajowe
sprawozdanie z realizacji.</p>
<p><b>Ambitne działania kosztują</b> Unia będzie w stanie
osiągnąć cele inwestycyjne i spójności społecznej
tylko pod warunkiem, że Państwa Członkowskie są gotowe
uchwalić budżet, który będzie odzwierciedlał
główne priorytety gospodarcze i społeczne UE oraz wspólne
zobowiązania.  </p>

