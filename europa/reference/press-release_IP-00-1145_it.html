<H3>
<P><B>La Commissione approva la fusione AOL/Time Warner a condizione che vengano rispettati gli impegni proposti dalle parti</B></H3>
<P><I><B>La Commissione europea ha approvato la fusione proposta tra America Online Inc (AOL) e Time Warner Inc dopo che AOL si </B></I><I><B>è offerta di rimuovere tutti i legami strutturali con il gruppo tedesco dei mezzi di comunicazione Bertelsmann AG. Gli impegni proposti impediranno a AOL di avere accesso alla principale fonte europea di diritti sulle edizioni musicali eliminando in questo modo il rischio di posizione dominante sui mercati emergenti per la fornitura on-line di musica attraverso Internet e di software per lettori musicali.</B></I>
<P>Time Warner è una delle principali imprese mondiali dell'intrattenimento e dei mezzi di comunicazione ed ha interessi in network televisivi (ad esempio CNN e TNT), riviste (ad esempio Time, People) ed editoria, musica, intrattenimento cinematografico e reti via cavo. AOL è il maggiore fornitore di accessi a Internet negli Stati Uniti ed è l'unico provider presente in tutta Europa. In Europa AOL opera principalmente attraverso due joint venture: AOL Europe, controllata congiuntamente (50%) con Bertelsman, e AOL Compuserve France, un'impresa comune cui partecipano Bertelsmann e le controllate di Vivendi Cegetel e Canal Plus.
<P>La fusione creerà il primo fornitore di contenuti Internet integrato verticalmente, che distribuirà contenuti con il marchio TW (musica, notizie, film, ecc.) attraverso la rete di distribuzione Internet di  AOL. Dati i legami strutturali ed alcuni accordi contrattuali esistenti con Bertelsmann, AOL/TW avrebbe avuto anche un accesso privilegiato ai contenuti offerti da Bertelsmann, in particolare alla sua ampia biblioteca musicale. Di conseguenza AOL/TW avrebbe controllato la principale fonte di diritti sulle edizioni musicali in Europa, dove TW e Bertelsmann detengono assieme circa un terzo del mercato.
<P>Con questi presupposti, nulla avrebbe impedito ad AOL di dominare il mercato emergente della fornitura di musica on-line attraverso Internet, che comprende sia lo scaricamento digitale che lo streaming. AOL/TW avrebbe potuto controllare l'accesso a questo mercato nascente e dettare le condizioni per la distribuzione dei file audio attraverso Internet. AOL/TW avrebbe potuto inoltre essere tentata di formattare la musica di TW e di Bertelsmann in modo da renderla compatibile solo con il lettore musicale Winamp di AOL, ma non con i lettori musicali concorrenti. Winamp avrebbe potuto leggere la musica delle imprese di dischi concorrenti, che generalmente utilizzano formati non proprietari. I lettori della concorrenza non avrebbero invece potuto leggere i file audio di TW e Bertelsmann e non avrebbero dunque potuto riprodurre la musica di queste due imprese. A causa delle limitazioni tecniche degli altri lettori musicali, AOL/TW avrebbe potuto imporre Winamp come lettore dominante.
<P>Secondo quanto dichiarato da terzi, l'operazione suscitava preoccupazioni anche per quanto riguarda il mercato europeo dell'accesso a Internet a banda larga; la Commissione ha tuttavia concluso che tali timori erano infondati dato che AOL/TW  non ha infrastrutture a banda larga in Europa. Le indagini della Commissione, durate quattro mesi, dissipano inoltre i timori sul fatto che la nuova entità potrebbe dominare il mercato Internet a pagamento per i contenuti diversi dalla musica (film, programmi televisivi ecc.) in quanto i contenuti video di Time Warner non possono essere considerati dominanti in Europa. 
<P>Per ridurre le preoccupazioni relative alla concorrenza suscitate dall'operazione, AOL e Bertelsmann hanno proposto una serie di impegni il cui scopo ultimo è di rimuovere i legami tra Bertelsmann e AOL. Le parti hanno infatti realizzato un meccanismo mediante il quale Bertelsmann uscirà progressivamente da AOL Europe e dalla joint venture francese AOL Compuserve. Le parti adotteranno inoltre provvedimenti temporanei per garantire una certa distanza tra AOL e Bertelsmann fino a che verrà completata l'uscita di Bertelsmann. In particolare, AOL Time Warner non adotterà alcuna azione che possa far sì che la musica Bertelsmann sia disponibile on-line esclusivamente attraverso AOL o che sia formattata con un formato proprietario leggibile solo con un lettore musicale AOL.
<P>Poiché la principale impresa di mezzi di comunicazione europea, in particolare la sua divisione musicale  BMG, sarà libera di competere da sola, la Commissione ha concluso che AOL/TW non ha le dimensioni necessarie, per quanto riguarda i diritti sulle edizioni musicali, per dominare il mercato. 
<P>"La Commissione ha il dovere di prevenire la creazione di posizioni dominanti in qualsiasi settore, sia della old che della new economy. Su un mercato musicale già  caratterizzato da un elevato grado di consolidamento, il rischio che è stato scongiurato è che, consentendo a AOL di riunire tre delle cinque principali imprese musicali esistenti, la nuova impresa integrata potesse dominare il mercato della distribuzione di musica on-line e dei lettori musicali", ha dichiarato il Commissario europeo alla concorrenza Mario Monti.
<P>L'impegno di Bertelsmann ha inoltre dissipato i timori relativi al mercato Internet britannico, sul quale AOL è uno dei principali fornitori di accesso commutato a Internet e dove l'offerta congiunta dei contenuti musicali di TW e di Bertelsmann con gli abbonamenti Internet avrebbe potuto determinare una posizione dominante. 
<P>Un consulente indipendente verrà incaricato di verificare il rispetto degli impegni relativi a Bertelsmann finché l'impresa non sarà uscita da AOL Europe e da AOL Compuserve France. 
