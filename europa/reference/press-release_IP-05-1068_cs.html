<h1>
<a name="Heading4"></a><b>Influenza ptáků: Komise
žádá členské státy o posílení
dohledu</b></h1>
<p><b><i>Evropská komise dnes v Bruselu svolala zasedání
veterinárních odborníků ze všech členských
států k projednání situace ohledně influenzy
ptáků (tzv. „ptačí chřipky“)
v Asii a Rusku (na Sibiři) a toho, jaká opatření je
třeba přijmout ke zvýšení ostražitosti proti
rozšíření choroby do EU. Komise požádala
členské státy o posílení dohledu a na podporu tohoto
úsilí poskytne finanční prostředky. Na
zasedání byla dohodnuta celá řada opatření, mimo
jiné přezkoumání pohotovostních plánů a
zvýšená ostražitost, jejímž cílem je zajistit
plné uplatňování platných opatření,
například zákazů dovozu. Všeobecný zákaz
volného výběhu drůbeže však nebyl
považován za úměrný stávajícímu riziku
zavlečení choroby stěhovavým ptactvem.</i></b></p>
<p>Markos Kyprianou, člen Komise odpovědný za oblast zdraví
a ochrany spotřebitele, uvedl: <i>„Podnikneme samozřejmě
vše, co je v našich silách, abychom zabránili
rozšíření této ničivé epidemie do EU. Budeme
situaci i nadále důkladně sledovat a zajistíme, aby
byla používána ta nejvhodnější opatření
ke snížení rizika.“ </i></p>
<p>Skupina odborníků jednala o současné situaci ohledně
influenzy ptáků v Asii, včetně Ruska (Sibiře), a
shodla se na tom, že je důvod k vážným obavám.
Není však doposud k dispozici dostatek údajů,
které by umožnily určit, do jaké míry může
být šíření choroby způsobeno volně
žijícím ptactvem. Proběhla rovněž podrobná
diskuse o možnosti rozšíření choroby do EU
stěhovavým ptactvem. S ohledem na dosavadní poznatky o
tažných trasách těch druhů ptáků,
kteří mohou představovat riziko šíření viru,
došla skupina k závěru, že bezprostřední
riziko je v závislosti na příslušné oblasti EU
pravděpodobně zanedbatelné nebo nízké. Byla však
dohodnuta celá řada opatření ke snížení
rizika, která jsou popsána níže. </p>
<p>Již v roce 2003 zahájila EU intenzivní dohled nad
domácí drůbeží a volně žijícím
ptactvem. Skupina odborníků přezkoumala dohledová
opatření, která byla v té době
v členských státech zavedena a která byly poté
každoročně upravována. Doporučila, aby všechny
členské státy co nejdříve přezkoumaly a
posílily programy dohledu, které již byly naplánovány
na období 2005/06, tím, že na letových trasách
stěhovavého vodního ptactva, které by mohlo
představovat riziko zavlečení choroby,
rozšíří odběry vzorků. Členské
státy by měly mezi sebou nastolit lepší spolupráci,
kterou by koordinovala Komise. </p>
<p>Na začátek září bylo naplánováno
další zasedání odborníků, na němž bude
Komise koordinovat posílený dohled, na který je možné
získat finanční prostředky od Evropského
společenství.</p>
<p>Všechny členské státy mají v souladu
s požadavky práva EU zavedena opatření, díky
nimž by byla influenza ptáků v případě
výskytu v hejnech drůbeže zjištěna a rychle
zlikvidována. K omezení rozsahu výskytu je zásadní
včasné odhalení a rychlá reakce. </p>
<p>Skupina odborníků vzala na vědomí zvláštní
preventivní opatření prováděná nebo
ohlášená v drůbežářském
odvětví některých členských států
v reakci na výskyt choroby v Rusku, má však za to,
že všeobecný zákaz volného výběhu
drůbeže by byl nyní nepřiměřeným
opatřením. Ve všech členských státech by však
měla být přezkoumána opatření k
zajištění biologické bezpečnosti
(např. dezinfekce vozidel pohybujících se mezi
hospodářstvími) prováděná na úrovni
hospodářství a měla by být posílena, pokud je
to s ohledem na posouzení rizika v jednotlivých
případech nutné. V rámci tohoto posouzení by
měly být zhodnoceny tažné trasy vodního ptactva a
situace, v nichž se volně žijící ptactvo
může dostat do úzkého kontaktu s domácí
drůbeží (např. u rybníků).
V rizikových situacích je rovněž možné
uvažovat o očkování.</p>
<p>Skupina odborníků také doporučila, aby členské
státy zavedly další <u>osvětové programy</u>,
které by zemědělce motivovaly ke zlepšení
opatření k zajištění biologické
bezpečnosti; aby přezkoumaly a aktualizovaly <u>pohotovostní
plány</u> pro influenzu ptáků uplatňované
v souladu s právními předpisy EU a zajistily plné
uplatňování stávajících <u>opatření
a kontrol na vnějších hranicích EU</u> jak na
obchodní zásilky, tak na osobní dovozy realizované
fyzickými osobami, a zejména dovozy ptactva v zájmovém
chovu. V pohotovostních plánech musí být plně
zohledněna nutnost poskytnutí dostatečné ochrany osobám
pracujícím s drůbeží, které jsou
ohroženy infekcí. Kromě toho je třeba poskytovat
spotřebitelům v zájmu zachování jejich
důvěry správné a spolehlivé údaje
o drůbežích produktech.</p>

