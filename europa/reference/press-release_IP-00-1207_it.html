<H3>
<P><B>La Commissione avvia un procedimento formale in relazione a talune pratiche messe in atto da Intercontinental Marketing Services</B></H3>
<P><I><B>La Commissione europea ha inviato una comunicazione degli addebiti ad Intercontinental Marketing Services Health (IMS), leader mondiale per la rilevazione di dati relativi alle prescrizioni e alle vendite di prodotti farmaceutici, informandola che talune sue pratiche commerciali potrebbero costituire un abuso di posizione dominante. A seguito di due denunce, la Commissione ha condotto un'indagine sulle pratiche di vendita di IMS, con particolare riferimento agli sconti fedelt</B></I><I><B>à, ed </B></I><I><B>è giunta alla conclusione preliminare che simili pratiche rendono estremamente difficile l'ingresso o la permanenza di nuovi concorrenti sul mercato in questione.</B></I>
<P>IMS è un'impresa americana ed è il leader mondiale per quanto concerne le rilevazioni statistiche relative alle vendite ed alle prescrizioni di prodotti farmaceutici. Tali servizi sono essenziali per i laboratori farmaceutici al fine di valutare la quota di mercato rappresentata dai loro farmaci rispetto a quelli dei concorrenti, nonché l'efficacia dell'attività dei loro informatori medici. IMS è presente in 100 paesi di tutto il mondo e il suo fatturato nel 1999 è ammontato a 1,4 miliardi di dollari. IMS fornisce alle imprese farmaceutiche dati relativi ai risultati registrati dai loro prodotti farmaceutici in termini di vendite effettuate dalle farmacie e di prescrizioni rilasciate dai medici.
<P>Nel corso della sua indagine, la Commissione ha accertato che IMS subordinava la vendita di taluni suoi servizi al precedente acquisto di altri suoi servizi su un medesimo mercato geografico o su mercati geografici diversi. Inoltre, IMS concede a determinati laboratori farmaceutici sconti cosiddetti "di fedeltà" e sconti a livello mondiale o internazionale che non si basano su criteri oggettivi e trasparenti, ovvero offre loro prodotti a titolo gratuito andando al di là del semplice tentativo di saggiare le reazioni ad un nuovo servizio. 
<P>Pratiche di questo genere, se messe in atto da un'impresa in posizione dominante, falsano la concorrenza tra operatori rivali e costituiscono un significativo ostacolo all'ingresso di nuovi operatori potenziali.
<P>La comunicazione degli addebiti conclude che le pratiche in oggetto configurano un abuso di posizione dominante ai sensi dell'articolo 82 del trattato CE. Si tratta di un documento preliminare con il quale si avvia un procedimento e non di una decisione finale sul merito del caso. Il commissario Mario Monti, responsabile della politica di concorrenza, ha tuttavia precisato che se la posizione iniziale della Commissione dovesse essere confermata, IMS dovrebbe modificare alcune clausole dei suoi contratti e rivedere la sua politica in materia di sconti.
<P><B>Procedura</B><I><B> </B></I>
<P>In conformità con il rispetto del diritto alla difesa, IMS è invitata a rispondere per iscritto alla comunicazione degli addebiti entro il termine di due mesi a decorrere dal suo ricevimento. IMS può altresì richiedere un'audizione orale, presieduta dal Consigliere auditore della Commissione; all'audizione potrebbero assistere anche i denuncianti e i membri del Comitato consultivo in materia di intese e posizioni dominanti, vale a dire i rappresentanti delle autorità nazionali garanti della concorrenza di tutti gli Stati membri dell'Unione.
<P>Al termine del procedimento, e se la conclusione iniziale dovesse essere confermata, la Commissione dovrà decidere se si renda necessaria una decisione di divieto e se un'eventuale ammenda appaia giustificata. In caso di disaccordo con una decisione finale, IMS potrebbe presentare ricorso davanti alla Corte di giustizia europea di Lussemburgo.
