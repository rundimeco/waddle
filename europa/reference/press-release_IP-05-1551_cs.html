<h1>
<a name="Heading4"></a><b>Evropská komise zjednodušuje
předpisy týkající se rybolovu</b></h1>
<p><b><i>Evropská komise dnes opět učinila velký krok
směrem k zavádění jednodušších
opatření v rámci společné rybářské
politiky tím, že přijala akční plán
zjednodušení a zlepšení právních
předpisů týkajících se rybolovu na období
2006–2008. Plán je součástí postupu celé Komise
zaměřeného na podporu lepších právních
předpisů. Na základě Závěrů Rady o
zjednodušení společné rybářské politiky a
rozsáhlého procesu konzultací s členskými
státy a s představiteli odvětví rybolovu byly
vypracovány podrobné návrhy. Plán stanoví řadu
prioritních iniciativ pro příští tři roky
zaměřených na dvě klíčové oblasti –
zachování rybolovných zdrojů a kontrolu. Jedná se o
první takový akční plán v odvětví, který
má Komise přijmout a který bude ukazovat cestu ke
konkrétnímu použití strategie zjednodušení nejen v
odvětví rybolovu, ale i v evropských právních
předpisech obecně.</i></b></p>
<p>„Tento akční plán využívá zapojení
všech zainteresovaných stran, které chtějí
jasnější a jednodušší opatření
v odvětví rybolovu. Pokud bude snadnější
opatření pochopit, bude i snadnější je uplatnit a
sledovat, což usnadní práci všech
zúčastněných. Tato iniciativa je jasnou demonstrací
závazku Komise ohledně lepších právních
předpisů," prohlásil Joe Borg, evropský komisař pro
rybářství a námořní záležitosti.   </p>
<p>Cíle zjednodušení společné rybářské
politiky jsou: </p>
<ul>
<li>zajistit, aby byly právní dokumenty jasné a
jednoznačné; </li>
<li>zajistit, aby jak rybáři, tak vnitrostátní
správní orgány měli přístup
k informacím, které potřebují, ve stručné a
srozumitelné formě a</li>
<li>snížit pracovní zatížení, kterému jsou
v současné době vystaveny tyto dvě skupiny
účastníků v důsledku zbytečné
komplikovanosti předpisů. </li></ul><p>Za tímto účelem
se Komise zavázala, že zajistí, aby všechny nové
právní předpisy a všechny v současné
době přezkoumávané nástroje splňovaly
v budoucnu tato kritéria, a určila řadu platných
předpisů jako prioritní cíle pro restrukturalizaci a
přezkoumání. Mezi ně patří nástroje
zabývající se celkovými přípustnými odlovy a
kvótami a intenzitou rybolovu; technickými opatřeními na
ochranu rybích násad; shromažďováním a
správou údajů; monitorovacími opatřeními,
včetně počítačových systémů
sledování; oznamovacími povinnostmi a povoleními
k rybolovu mimo vody EU. Komise věří, že
zaměřením pozornosti na zachování rybolovných
zdrojů a kontrolu zlepší jak podmínky pro rybáře,
tak i pro úředníky veřejné správy činné
v odvětví rybolovu a tím podpoří
účinné, účelné a transparentní
uplatňování společné rybářské politiky.
</p>
<p>Tento proces zjednodušení a zlepšení jde ruku v ruce
se závazkem Komise zlepšit konzultace se všemi
účastníky v odvětví rybolovu. Akční plán
proto obsahuje konkrétní závazky ohledně
dřívějších a obsažnějších
konzultací a ohledně většího zapojení
účastníků nejenom při vytváření
politiky, ale i při zajišťování toho, aby zejména
rybáři byli stále plně informováni o svých
právech a povinnostech. </p>
<p>Akční plán rovněž potvrzuje jiné
nedávné iniciativy ze strany Komise, které jsou
součástí reformy společné rybářské
politiky, mezi něž patří přijetí
víceletého přístupu ke strategii zachování
rybolovných zdrojů; zaměření se na nástroje
zachování rybolovných zdrojů podle regionu nebo podle
loviště; větší zohlednění
vzájemného působení mezi rybolovem a životním
prostředím při výzkumu a shromažďování
údajů a rozsáhlejší využívání
pokročilých technologií, včetně systémů IT,
při kontrole, sledování a podávání zpráv.
</p>
<p>Mnoho podrobných návrhů stanovených v plánu
vychází z obecných zásad, které již
v nových právních předpisech Komise začala
provádět. Tak byly například návrhy na společnou
rybářskou politiku pro rok 2006 a kvóty pro Baltské
moře odděleny od obecných návrhů na
rybářské politiky a kvóty vztahujících se na
jiné vody Společenství, a byly tudíž Radě
předloženy měsíc před obvyklým datem pro
zahájení každoročního řízení o
společných rybářských politikách a
kvótách. Podobně ukazuje nedávný návrh
technických opatření pro Baltské moře, čeho lze
v praxi dosáhnout, pokud se všechny
zúčastněné strany zaváží ke
zjednodušení. </p>
<p>Akční plán 2006–2008 stanoví
cílevědomý pracovní program pro Komisi a její partnery
na příští tři roky. Převeden do praxe
představuje velký pokrok směrem ke společné
rybářské politice, které bude nejen snadnější
porozumět a kterou bude možno snadněji provádět, ale
která s větší pravděpodobností dosáhne
svého dvojího cíle – ziskového a
udržitelného evropského odvětví rybolovu
založeného na zdravých populacích ryb a
neporušeném mořském prostředí.</p>

