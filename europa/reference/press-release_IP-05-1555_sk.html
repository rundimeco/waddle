<h1>
<a name="Heading4"></a><b>Latinská Amerika: Európska komisia
obnovuje svoju stratégiu</b></h1>
<p><b><i>Európska komisia dnes Rade a Európskemu parlamentu
navrhne obnovenú stratégiu, ktorej cieľom je posilniť
strategické partnerstvo medzi Európskou úniou a Latinskou
Amerikou. Vzhľadom na budúci samit Európskej únie
a Latinskej Ameriky/Karibiku, ktorý sa v máji 2006
uskutoční vo Viedni, Komisia analyzuje súčasné
výzvy a formuluje konkrétne odporúčania na
oživenie tohto partnerstva. Navrhuje najmä zintenzívniť
politický dialóg medzi obidvoma regiónmi, povzbudiť
hospodárske a obchodné výmeny, podporovať
regionálnu integráciu a boj proti nerovnosti a lepšie
prispôsobiť svoju politiku spolupráce a rozvojovej pomoci
situácii v Latinskej Amerike.</i></b></p>
<p>Komisárka pre vonkajšie vzťahy a európsku
susedskú politiku Benita Ferrerová-Waldnerová vyhlásila:
<i>„Radi by sme posilnili vzájomné vzťahy a partnerstvo,
ktoré medzi nami existuje s cieľom otvoriť dialóg
a pripraviť nové príležitosti. Ak budeme
spolupracovať, budeme lepšie pripravení čeliť
výzvam globalizácie a prispievať tak k mieru, stabilite v
regióne a k jeho rozvoju prostredníctvom väčšej
sociálnej súdržnosti, demokratickej správy a
regionálnej integrácie."</i></p>
<p>Komisia navrhuje oživiť partnerstvo medzi EÚ a Latinskou
Amerikou, ktorá dnes čelí mnohým výzvam.</p>
<p>V najbližších rokoch sa Komisia vynasnaží:</p>
<ul>
<li>na základe dohôd o pridružení
a o voľnom obchode vybudovať posilnené strategické
partnerstvo, do ktorého sa zapoja všetky krajiny v regióne a
prehĺbiť existujúce dohody s Mexikom a Čile;</li>
<li>v závislosti od partnerov lepšie vyberať ciele pre
politický dialóg a posilniť vplyv oboch regiónov na
medzinárodnej scéne; </li>
<li>otvoriť dialóg o sociálnej súdržnosti
a životnom prostredí s cieľom dlhodobo
znížiť nerovnosti a podporovať trvalo
udržateľný rozvoj. Komisia navrhuje v rámci
prípravy samitov EÚ a Latinskej Ameriky/Karibiku organizovať
každé dva roky fórum pre sociálnu súdržnosť
a stretnutie ministrov životného prostredia; </li>
<li>prispieť k vytvoreniu stáleho
a predvídateľného rámca, vďaka ktorému
budú latinskoamerické krajiny môcť prilákať viac
európskych investícií, ktoré časom budú
predstavovať prínos pre hospodársky rozvoj. Komisia Európsku
investičnú banku podnecuje k vytvoreniu „Finančného
nástroja pre Latinskú Ameriku“, vďaka ktorému by bolo
možné formou pôžičiek podporovať medziprepojenie
sietí infraštruktúr; </li>
<li>naďalej angažovať Komisiu a podporovať krajiny
Latinskej Ameriky v boji proti drogám a korupcii;</li>
<li>zlepšiť vzájomné porozumenie prostredníctvom
vzdelávania a kultúry. Komisia považuje za prioritné
vytvorenie spoločného priestoru vysokoškolského
vzdelávania a zaväzuje sa zabezpečiť prijímanie
latinskoamerických študentov a profesorov na európske
univerzity.</li></ul><p><b>Vzťahy medzi EÚ a Latinskou
Amerikou</b></p>
<p>EÚ je v Latinskej Amerike najväčším
zahraničným investorom, najdôležitejším
kapitálovým účastníkom, ako aj prvoradým
obchodným partnerom mnohých krajín, a to hlavne členov
Mercosuru. Politický dialóg s krajinami v tomto regióne
sa posilnil vďaka trom samitom EÚ a Latinskej Ameriky/Karibiku
(Rio v roku 1999, Madrid v roku 2002  a Guadalajara v roku
2004). Stratégia, ktorú dnes Komisia navrhuje, je takisto
základom pre prípravu budúceho samitu EÚ a Latinskej
Ameriky/Karibiku, ktorý sa uskutoční vo Viedni v máji
2006.</p>
<p><a name="_Hlt121886836"></a><a name="_Hlt121886837"></a>Oznámenie
nájdete na: <br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Ďalšie informácie:</p>
<p>Vzťahy EÚ s Latinskou Amerikou: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

