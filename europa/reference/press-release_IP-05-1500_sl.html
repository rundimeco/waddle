<h1>
<a name="Heading4"></a><b>Komisija predstavlja prednostne ukrepe, ki
naj bi prinesli odgovore na izzive migracij</b></h1>
<p><b><i>Po neformalnem srečanju predsednikov držav in vlad EU 27.
oktobra 2005 v palači Hampton Court je Komisija danes sprejela
sporočilo, ki določa prednostne ukrepe za boljše upravljanje
migracij. Predsedniki držav in vlad so na tem srečanju pozvali k
obnovitvi postopkov za upravljanje migracijskih tokov in nagovorili Komisijo s
prošnjo, naj oblikuje sklop takojšnjih, praktičnih ukrepov, ki bi
se izvajali v sodelovanju z matičnimi in tranzitnimi državami. Pobude
Komisije za obravnavo migracijskih vprašanj, ki jih je predstavila v
sporočilu, se bodo razvijale znotraj obstoječih okvirov dela Komisije
na področju razvoja, zunanjih odnosov, zlasti evropske sosedske politike,
ter svobode, varnosti in pravosodja. </i></b></p>
<p>Ob predstavitvi sporočila so trije komisarji, ki jih ta problematika
najbolj zadeva – podpredsednik Franco Frattini, komisar za pravosodje,
svobodo in varnost, Benita Ferrero-Waldner, komisarka za zunanje odnose in
sosedsko politiko, in Louis Michel, komisar za razvoj in človekoljubno
pomoč – poudarili, da <i>„lahko migracije ob ustreznem
upravljanju koristijo tako EU kot matičnim državam. Na drugi strani pa
lahko nezakonite migracije in zlasti trgovina z ljudmi povzroči
človeške tragedije.  Komisija je odločena, da bo pospešila
prizadevanja v sodelovanju z državami partnericami pri izvajanju svoje
ambiciozne razvojne politike za spopadanje s temeljnimi vzroki migracij:
revščino, šibkimi razvojnimi možnostmi na področju
zaposlovanja ter nezadostnim spoštovanjem človekovih pravic.  
Komisija skupaj z matičnimi in tranzitnimi državami iz evropske
soseske in širše okolice ustvarja partnerstva za
učinkovitejše reševanje teh težav.“</i></p>
<p>Komisarji verjamejo tudi, da<i> „je pomembno bolje in skladneje
uporabljati instrumente, ki so na voljo, ter združiti ustrezno strokovno
znanje in izkušnje za rešitev teh težavnih vprašanj na
področju varnosti, razvoja in človekovih pravic.“ </i></p>
<p>Čeprav so prizadevanja za upravljanje migracij z vzhoda pomembna, pa
nedavni dogodki v Ceuti in Melilli ter stanje na otoku Lampedusa in na Malti
jasno kažejo, da je treba v zvezi z upravljanjem migracij nemudoma ukrepati
na območju Sredozemlja in predvsem Afrike, ki jima zato sporočilo
namenja največ pozornosti. Ob zavedanju, da so migracije svetovni problem,
sporočilo določa tri kategorije ukrepanja: </p>
<ul>
<li>krepitev sodelovanja in dejavnosti med državami članicami v zvezi
s tem vprašanjem; Komisija med drugim predlaga, da mora EU proučiti
možnosti za oblikovanje nadzornega sistema in mreže za varovanje
sredozemske obale, ki bi zajela celotno Sredozemsko morje, in zagotoviti
potrebna orodja za odkrivanje nezakonitega priseljevanja in reševanje
človeških življenj na morju. Nedavno ustanovljena agencija
FRONTEX je tovrstno potrebno orodje, ki EU omogoča sprejeti odločilne
ukrepe za okrepitev operativnega sodelovanja, zato sporočilo predlaga, naj
ta agencija sodeluje pri usklajevanju nadzornih dejavnosti;</li>
<li>sodelovanje s ključnimi matičnimi državami v Afriki; EU mora
predvsem nadaljevati z reševanjem vprašanj, povezanih z
revščino. Obenem je zelo pomembno, da države članice EU in
ključne tretje države skupaj razvijejo strategijo in operativno
sodelovanje med matičnimi, tranzitnimi in namembnimi državami za
učinkovitejše upravljanje migracij na najpogostejših migracijskih
poteh. Ta dialog bi temeljil na solidarnosti in bi v luči partnerstva
zajemal ukrepe, ki bi zagotavljali uspešno upravljanje zakonitih migracij
in obenem učinkovit boj proti nezakonitim migracijam in trgovini z
ljudmi;</li>
<li>sodelovanje s sosednjimi državami; države partnerice Euromeda
morajo okrepiti svoja prizadevanja v duhu konstruktivnega partnerstva, da bi
izboljšale upravljanje migracij. EU bo v okviru vzpostavljenega
političnega okvira sodelovala s severnoafriškimi državami in jim
pomagala pri njihovih prizadevanjih za boljše upravljanje migracij in tokov
beguncev, pa tudi pri oblikovanju zakonitih migracijskih poti. EU bo te
države podpirala tako, da jim bo priskrbela strokovno tehnično
pomoč, povečala njihovo udeležbo v programih tesnega
medinstitucionalnega sodelovanja, zagotovila usposabljanje, potrebno opremo in
finančno pomoč za uresničevanje spodbud sredozemskih partneric
EU. Evro-mediteranske partnerice so že sprejele veliko teh ukrepov in jih
vključile v petletni delovni program, sprejet 28. novembra na vrhu v
Barceloni<sup><b><a name="fnB1" href="#fn1">[1]</a></b></sup>.</li></ul><p>Spremljanje
uresničevanja predlaganih pobud bo Komisiji omogočilo, da bo lahko
Svetu o prvih rezultatih poročala že konec leta 2006.</p>
<hr><p><sup><b><a name="fn1" href="#fnB1">[1]</a></b></sup>
<a name="_Hlt121206422"></a><a name="_Hlt121206423"></a>Glej <b>10. obletnica
evro-mediteranskega vrha, Barcelona, 27. in 28. novembra 2005 – petletni
delovni program</b> na <a
href="http://consilium.europa.eu/ueDocs/cms_Data/docs/pressData/en/er/87165.pdf">http://consilium.europa.eu/ueDocs/cms_Data/docs/pressData/en/er/87165.pdf</a><br></p>


