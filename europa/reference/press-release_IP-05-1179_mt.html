<h1>
<a name="Heading4"></a><b>Jum Ewropew tal-Lingwi: nofs il-popolazzjoni
ta’ l-UE taf titkellem lingwa oħra apparti lsien
pajjiżha</b></h1>
<p><b><i>Fis-26 ta’ Settembru, l-Ewropa se tiċċelebra
d-diversità lingwistika tagħha. Organizzat kull sena mill-2001
‘l hawn mill-Kunsill ta’ l-Ewropa, il-Jum Ewropew tal-Lingwi
għandu l-għan li jħeġġeġ it-tagħlim
tal-lingwi fost l-etajiet kollha u li jenfasizza l-importanza tad-diversità
lingwistika. Kull sena, l-UE tonfoq iktar minn € 30 miljun fuq
tagħlim tal-lingwi. </i></b></p>
<p>Lejliet il-Jum Ewropew tal-Lingwi, Ján Figel’, il-Kummissarju
Ewropew inkarigat mill-Edukazzjoni, it-Taħriġ, il-Kultura u
l-Multilingwiżmu, ikkummenta hekk: <i>“Kif jgħid il-proverbju
Slovakk, “In-numru ta' lingwi li titkellem huwa n-numru ta’ drabi li
int uman.” Peress li l-istħarriġ li ġie ppublikat illum
juri li iktar ma min iwieġeb ikun għadu żgħir, iktar hemm
ċans li jkun jaf jitkellem lingwa barranija, jien konvint li
l-ġenerazzjoni żagħżugħa tal-lum se tagħti sehemha
bis-sħiħ sabiex is-soċjetà multilingwi Ewropea
tistagħna.”</i></p>
<p>Fil-Jum Ewropew ta’ din is-sena, il-Kummissjoni Ewropea qiegħda
tippubblika r-riżultati ta’ l-istħarriġ tal-Eurobarometer
li sar f’ Ġunju li għadda u li jiffoka fuq il-lingwi mitkellma
fost iċ-ċittadini Ewropej.</p>
<p>Ir-riżultati jinkludu dan li ġej:</p>
<p>- <b>50% tal-popolazzjoni Ewropea jgħidu li jafu jitkellmu lingwa
barranija</b> (ir-riżultat kien bejn wieħed u ieħor l-istess
fl-2001, meta 47% tal-popolazzjoni ta’ l-UE15 qalu li kienu jafu jitkellmu
ta’ l-inqas lingwa barranija waħda). Ir-riżultati jvarjaw
konsiderevolment minn pajjiż għall-ieħor: 29% tal-popolazzjoni
Ungeriża, 30% tal-Brittaniċi u 36% tal-popolazzjonijiet
Portugiżi, Taljani u Spanjoli jgħidu li kapaċi biss jitkellmu
lsien pajjiżhom, meta mbagħad 99% tal-popolazzjoni Lussemburgiża
huma ta’ l-inqas bilingwi;</p>
<p>- <b>L-Ingliż huwa mitkellem bħala tieni lingwa minn terz
tal-popolazzjoni ta’ l-UE. </b>Warajh jiġi il-Ġermaniż
(12%), li qabeż bi ftit lill-Franċiż (11%) bħala t-tieni
lingwa barranija l-iktar mitkellma minħabba li huwa użat ħafna
fil-pajjiżi li ssieħbu ma’ l-UE s-sena l-oħra; it-tkabbir
ta’ l-2004 tella’ r-Russu għar-raba’ post - flimkien
ma’ l-Ispanjol - fil-lista ta’ l-iktar lingwi barranin mitkellma
fl-UE.</p>
<p>- Mil-lat okkupazzjonali, l-istudenti huma l-iktar li probabbli jkunu
jitkellmu lingwa barranija: <b>kważi 8 minn kull 10 studenti</b> jafu
jitkellmu ta' l-inqas lingwa barranija waħda.</p>
<p>L-UE tappoġġja numru ta’ azzjonijiet u programmi differenti
favur it-tagħlim tal-lingwi. Per eżempju, <b>permess tal-programmi
Socrates u Leonardo da Vinci, il-Kummissjoni tinvesti iżjed minn € 30
miljun fis-sena fi proġetti prattiċi </b>li jistimulaw
l-entużjażmu ta’ min jitgħallem il-lingwi u
l-għalliema tagħhom. Dawn jinkludu skambji ta’ l-iskejjel,
assistentati tal-lingwi, taħriġ ta’ l-għalliema u
inizjattivi ta’ tqajjim ta’ kuxjenza.</p>
<p>Hemm ukoll investiment enormi fil-mobilità permezz ta' <b>l-azzjoni ta'
l-Erasmus, il-programm għaż-Żgħażagħ, u l-azzjoni
ta' ġemellaġġ tal-bliet.</b> Il-Kummissjoni tqis il-mobilità
bħala fattur ewlieni li jħeġġeġ lin-nies
jitgħallmu fuq il-ġirien tagħhom, u jitgħallmu l-lingwi
tagħhom. </p>
<p>F’ <b>Lulju 2003</b>, il-Kummissjoni ppubblikat <b>Pjan ta’
Azzjoni dwar “il-Promozzjoni tat-Tagħlim tal-Lingwi u
d-Diversità Lingwistika.”</b> Il-Pjan ta’ azzjoni jistabbilixxi
tliet oqsma ta’ azzjoni wesgħin meqjusa bħala kruċjali
għall-futur:</p>
<p>- l-estensjoni tal-benefiċċji tat-tagħlim tal-lingwi
liċ-ċittadini kollha;</p>
<p>- it-titjib tal-kwalità fit-tagħlim tal-lingwi; </p>
<p>- il-ħolqien ta' ambjent fejn ikun eħfef li tuża l-lingwi. Fi
kliem ieħor, it-trawwim ta’ strateġija tal-lingwi inklussiva,
it-titjib ta’ l-għarfien tal-lingwi permezz tal-medja u l-Internet u
t-titjib tal-provvista u t-teħid ta’ opportunitajiet
għat-tagħlim tal-lingwi. </p>
<p>Biex jappoġġja dawn l-għanijiet, il-Pjan ta’ Azzjoni
jistabilixxi l-viżjoni tal-Kummissjoni għal-lingwi fl-UE, jagħti
definizzjoni ta’ x' jista’ jkun ir-rwol ta’ l-UE f’ dan
l-inkarigu u jitlob lill-Istati Membri ta' l-UE biex iżidu l-azzjoni
tagħhom fl-oqsma prijoritarji identifikati. Il-Kummissjoni impenjat
ruħha li tagħmel <b>45 azzjoni f’ livell Ewropew bejn l-2004 u
l-2006</b>, bit-tama li jħeġġu lil oħrajn biex jagħmlu
progress fil-livell nazzjonali, reġjonali jew lokali. </p>
<p>L-aħħar
statistiċi<sup><b><a name="fnB1" href="#fn1">[1]</a></b></sup> juru li
l-persentaġġ ta' studenti ta' l-edukazzjoni primarja li qegħdin
jitgħallmu ta' l-inqas lingwa barranija waħda żdied kważi
kullimkien f’ dawn l-aħħar snin. Fil-preżent
fil-maġġoranza ta' l-Istati Membri, <b>50% ta' l-istudenti kollha f'
dan il-livell jitgħallmu ta' l-inqas lingwa barranija waħda</b> u
l-kurrikuli fil-maġġoranza l-kbira tal-pajjiżi joffru
lill-istudenti kollha l-possibilità li jitgħallmu ta' l-inqas
żewġ lingwi barranin matul l-edukazzjoni obbligatorja.</p>
<p>Il-Kummissjoni se tippubblika wkoll, matul <b>din il-ħarifa,
Komunikazzjoni dwar il-Multilingwiżmu</b> li se tistabilixxi
l-istrateġija wiesa' tagħha għas-snin li ġejjin.<br>I<b>ktar
Tagħrif </b>:<br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Ara <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP
05/163</a></p>


