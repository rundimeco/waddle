<h1>
<a name="Heading4"></a><b>Nová průmyslová
politika:</b><b> vytváření podmínek pro
prosperující výrobu</b></h1>
<p><b><i>Tváří v tvář globalizaci a tvrdé
mezinárodní konkurenci Evropská komise v těchto dnech
zahájila novou, integrovanější průmyslovou politiku,
aby se v nadcházejících letech vytvořily
lepší rámcové podmínky pro výrobní
průmyslová odvětví. Výrobní odvětví je
pro EU důležité. Je v něm zaměstnáno
přes 34 milionů lidí, představuje tři čtvrtiny
vývozů z EU a tvoří přes 80 % výdajů
soukromého sektoru EU na výzkum a vývoj. Nová
průmyslová politika bude doplňovat práci na úrovni
členských států, aby se podpořila pevná a
dynamická průmyslová základna. Zahrnuje sedm nových
průřezových iniciativ - pro konkurenceschopnost, energetiku a
životní prostředí, pro práva duševního
vlastnictví, pro lepší regulaci, pro průmyslový
výzkum a inovace, pro přístup na trh, pro dovednosti a pro
řízení strukturální změny - které budou
přínosné pro širokou škálu průmyslových
odvětví. Komise navíc předkládá sedm nových
iniciativ zaměřených na konkrétní odvětví,
jako jsou léčiva a obranné, informační a
komunikační technologie. Rovněž se soustředí na
investice do dovedností a na to, aby lidé byli připraveni na
změnu. Tato průmyslová politika má podpořit
přizpůsobivost a strukturální změnu, aby se
zvýšila konkurenceschopnost výrobního odvětví EU,
zejména s ohledem na rostoucí tvrdou konkurenci Číny a Asie.
To je důležitým krokem k naplnění nového
lisabonského „partnerství pro růst a
zaměstnanost“. Bližší informace viz <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Místopředseda Komise Günter Verheugen, odpovědný za
podniky a průmyslovou politiku, prohlásil: „<i>Výrobní
odvětví má zásadní význam pro
zajištění budoucí prosperity Evropy</i>.<i> Nelze se
vrátit ke starým časům protekcionismu a subvencí.
Politici nevytvářejí pracovní místa. Můžeme
však vytvořit patřičný rámec pro to, aby
průmysl prosperoval. Současná strategie zahrnuje řadu
nových speciálně uzpůsobených iniciativ, jež
mají náš průmysl učinit
přitažlivější pro investice a vytváření
pracovních míst.“</i></p>
<p>Komise prozkoumala politické výzvy, které různá
odvětví kladou, soustavným zkoumáním politických
výzev v 27 výrobních a konstrukčních
odvětvích EU. </p>
<p>Na řešení těchto výzev Komise navrhuje řadu
<b>nových iniciativ</b>:</p>
<p><b>I) Sedm nových hlavních průřezových
politických iniciativ<sup><a name="fnB1" href="#fn1">[1]</a></sup>:</b></p>
<ul>
<li>1. Iniciativa týkající se <b>práv duševního
vlastnictví</b> a <b>padělání</b> (začátek
v roce 2006)</li>
<li>2. Skupina na vysoké úrovni pro <b>konkurenceschopnost, energetiku
a životní prostředí</b> (začátek do konce roku
2005)</li>
<li>3.<b> Vnější aspekty konkurenceschopnosti a
přístupu na trh</b> (jaro 2006)</li>
<li>4. Nový <b>program na zjednodušení</b> právních
předpisů (říjen 2005)</li>
<li>5. Zlepšení <b>dovedností v jednotlivých
odvětvích</b> (2006)</li>
<li>6. <b>Řízení strukturální změny</b> ve
výrobě (konec roku 2005)</li>
<li>7. Integrovaný evropský přístup
k <b>průmyslovému výzkumu a inovacím</b> (konec roku
2005)</li></ul><p><b>II) Sedm nových iniciativ nebo akcí
specifických pro daná odvětví:</b></p>
<ul>
<li>1. Zřízení <b>nového fóra pro léčiva</b>
(první setkání v roce 2006)</li>
<li>2. Průběžné hodnocení věd o živé
přírodě a <b>biotechnologické strategie</b>
(2006—2007)</li>
<li>3. Nová skupina na vysoké úrovni pro <b>chemický
průmysl </b>a<b> obranný průmysl</b> (2007)</li>
<li>4. Evropský <b>kosmický</b> program</li>
<li>Pracovní skupina pro konkurenceschopnost <b>informačních a
komunikačních technologií</b> (IKT) (2005/2006)</li>
<li>6<b>. Politický dialog v oblasti strojírenství</b>
(2005/2006)</li>
<li>7. Řada <b>studií týkajících se
konkurenceschopnosti</b>, včetně IKT, potravin a módního a
návrhářského
odvětví.</li></ul><p>Zahájením této nové
průmyslové politiky plní Komise závazek přispívat
k <b>pevné průmyslové základně</b>.
Pro její dosažení učiní Komise nezbytné
kroky, aby se zlepšily rámcové podmínky výrobního
průmyslového odvětví a zajistila se soudržnost
různých oblastí politiky. Komise zdůrazňuje význam
soudržnosti a synergií mezi různými politikami a
zaměřuje se především na lepší regulaci,
neboť ta patří mezi důležité nástroje pro
zvýšení konkurenceschopnosti evropského průmyslu. </p>
<p>Nový přístup Komise zajistí <b>zvýšenou
soudržnost a integraci</b> jednotlivých politik a zaručí
<b>výrazný dopad na konkurenceschopnost</b>. Zapojením
klíčových zúčastněných subjektů a
sociálních partnerů ve členských státech
v rané fázi tvorby politiky bude Komise usilovat o
dosažení větší shody v politice. Iniciativy
mají doplňovat práci na úrovni členských
států a mají napomáhat při řešení
hlavních výzev, jimž čelí různá
odvětví výrobního průmyslu.</p>
<p>Většina samostatných výrobních odvětví
v EU podává ve srovnání se
svými protějšky v jiných průmyslově
vyspělých ekonomikách dobrý výkon. Vzhledem k
průmyslové struktuře své ekonomiky však EU není
v plné míře schopna čelit probíhajícímu
procesu globalizace. Obchod EU se stále soustředí na
odvětví využívající středně až
vysoce rozvinuté technologie a nízké až střední
pracovní dovednosti. Tím se EU dostává do konkurence
s výrobci ve vznikajících ekonomikách. Z toho
důvodu jsou přizpůsobivost a strukturální změna
naprosto nezbytné, pokud má EU co nejvíce využít
integrace čínské a indické ekonomiky a dalších
rychle rostoucích ekonomik do ekonomiky světové.<br>Plné
znění nové průmyslové politiky lze nalézt na
této adrese:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Provádění
navrhovaných průřezových iniciativ podléhá
samostatným rozhodnutím Komise. To zahrnuje mandát skupiny na
vysoké úrovni pro konkurenceschopnost, energetiku a životní
prostředí, které budou spolupředsedat
příslušní komisaři.</p>


