<h1>
<a name="Heading4"></a><b>Komisāre Marianna Fišere-Bēla
mudina Padomi pieņemt drosmīgu un atbildīgu cukura
reformu</b></h1>
<p><b><i>Pirms sarunām, kas tiks uzsāktas otrdien
Lauksaimniecības padomē Briselē un kuru mērķis ir
panākt politisku vienošanos par cukura reformu, Marianna
Fišere-Bēla teica: “Ir ārkārtīgi svarīgi
panākt vienošanos nākamnedēļ. Sarunas būs
grūtas, bet es aicinu ministrus būt drosmīgiem. Mēs
turpinām uzturēt intensīvus sakarus ar visām
dalībvalstīm, lai ar pēc iespējas vairākām no
tām panāktu kopēju viedokli. Cukura nozarē
būtībā nav bijušas reformas 40 gadus. Reforma mums ir
vajadzīga, lai cukura ražošanai Eiropā būtu
nākotne un cukura ražotājiem gan Eiropā, gan arī
jaunattīstības valstīs būtu skaidrība.
Tālejošai reformai nav alternatīvas. Ja veiksim izmaiņas
tagad, to varēsim izdarīt ar saviem nosacījumiem un ar
atbilstošu naudas nodrošinājumu. Ja nerīkosimies, reforma
mums tiks uzspiesta un pār to mums nebūs liela kontrole, kā
arī tā vissmagāk iespaidos
viskonkurētspējīgākos ražotājus. Jebkura
kavēšanās apdraudēs pārstrukturizācijas
finansējumu un sociālo kompensāciju. Mūsu ierosinātie
priekšlikumi būs stabilas darbības pamats ES cukura
rūpniecībai ilgtermiņā. Mēs piedāvājam
lauksaimniekiem dāsnas kompensācijas, ieskaitot vienoto
saimniecības maksājumu. Mēs piedāvājam arī
dāsnu pārstrukturēšanas fonda atbalstu ražotājiem,
kuri vēlas no šīs nozares aiziet. Mēs saglabāsim
priekšroku attiecībā uz piegādātājiem
jaunattīstības valstīs un mūsu tirgus arī turpmāk
būs viņiem izdevīgs cukura pārdošanai. Tāpat
mēs sniegsim finanšu palīdzību ĀKK valstīm, lai
tās piemērotos jaunajai situācijai”.</i></b></p>
<p>“Lauksaimniekiem un pārstrādātājiem ir
vajadzīga skaidrība, kas ļautu tiem veikt ieguldījumus.
Pašreizējais ES cukura režīms beidzas nākamā gada
jūlijā. Pašreizējās sistēmas dēļ ES
cenas ir trīs reizes augstākas nekā pasaules tirgū, kas
pilnībā nav ilgtspējīga politika. Cukura režīms ir
jāpieskaņo pārējām reformētās
Kopējās lauksaimniecības politikas jomām, ieskaitot
atsacīšanos no subsīdijām, kas saistītas ar
ražošanu, par labu nesaistītajiem vienotajiem saimniecības
maksājumiem. ES ir pienākums ievērot tās starptautiskās
saistības. Mēs apņemamies atbalstīt beztarifu un bezkvotu
cukura ievešanu no 50 nabadzīgākajām valstīm.
Turklāt līdz nākamā gada maijam ir jāpanāk
darbības saskaņošana ar PTO cukura grupu. Visbeidzot, bet ne
pēdējokārt, vienošanās cukura jautājumā
ievērojami stiprinātu mūsu pozīciju PTO ministru
sanāksmē, kas nākammēnes notiks Honkongā.</p>
<p>Sīkāka informācija par ES cukura reformu:</p>
<ul>
<li>   Cenas samazinājums 39 procentu apjomā divu gadu laikā,
sākot ar 2006./2007. gadu, lai nodrošinātu
ilgtspējīgu tirgus līdzsvaru. </li>
<li>   Kompensācija lauksaimniekiem 60 procentu apmērā no cenu
samazinājuma. Šī atbalsta iekļaušana vienotajā
saimniecības maksājumā un maksājumu sasaiste ar vides un
zemes apsaimniekošanas standartu ievērošanu. </li>
<li>   Jaunā režīma darbības laiks, ieskaitot cukura kvotu
sistēmas pagarinājumu, ir noteikts līdz 2014./2015. gadam.
•	   Atkārtota izskatīšana nav paredzēta.•	  
“A” un “B” kvotu apvienošana vienā
ražošanas kvotā. </li>
<li>   Intervences sistēmas atcelšana un intervences cenas
aizstāšana ar bāzes cenu.  </li>
<li>   Privātās uzglabāšanas sistēmas ieviešana,
lai radītu drošības tīklu gadījumā, ja tirgus cena
nokrīt zemāk par bāzes cenu.  </li>
<li>   Brīvprātīga četrus gadus ilga ES cukurfabriku,
kā arī izoglikozes un inulīna sīrupa ražotāju
pārstrukturēšanās shēma, ko veido augsts,
pakāpeniski samazināts maksājums, lai stimulētu
ražotņu slēgšanu un atsacīšanos no kvotām,
kā arī lai sekmīgi risinātu pārstrukturizācijas
radītās sociālās sekas un ietekmi uz vidi. </li>
<li>   Šis maksājums būs EUR 730 par tonnu pirmajā
gadā, kas samazināsies līdz EUR 625 otrajā gadā,
EUR 520 trešajā gadā un EUR 420 beidzamajā
gadā. </li>
<li>   Papildinošais maksājums biešu audzētājiem, kurus
skar ražotņu slēgšana, pirmajā gadā, kurā
tiem ir piegādes tiesības.  </li>
<li>   Abi šie maksājumi tiks finansēti, nosakot pakāpeniski
samazinātu nodevu kvotas turētājiem, kas ilgs trīs gadus.
Nodevu var saglabāt tikai attiecībā uz efektīviem
ražotājiem. Tāpēc ir vajadzība ātri
pārkārtoties uz ilgtspējīgu sistēmu. </li>
<li>   Par cukurbietēm pienākas iepriekš rezervēti
maksājumi, ja tās audzē kā nepārtikas kultūru,
kā arī saistībā ar tām var pretendēt uz atbalstu
par enerģijas ražošanai paredzētām kultūrām
EUR 45 apmērā par hektāru. </li>
<li>   Lai uzturētu noteiktu ražošanu pašreizējās
“C” cukura ražotājvalstīs, papildus tiks
ieplānots vēl viens miljons tonnu par vienreizēju samaksu, kas
atbilst pārstrukturēšanās atbalsta summai par vienu tonnu
pirmajā gadā. </li>
<li>   Cukurs ķīmiskās un farmaceitiskās
rūpniecības vajadzībām, kā arī bioetanola
ražošanai tiks izslēgts no ražošanas kvotām. </li>
<li>   Trīs gadu laikā pakāpeniski tiks ieviests izoglikozes
kvotas palielinājums 300 000 tonnu apjomā esošajiem
ražotājiem, ik gadu palielinot apjomu par 100 000
tonnām.</li></ul><p>Skatīt arī informāciju
šādā tīmekļa vietnē: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

