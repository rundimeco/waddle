<h1>
<a name="Heading7"></a><b>Komisárka Wallströmová
oslavuje 100 000. otázku adresovanú službe EUROPE DIRECT v roku
2005</b></h1>
<p><b><i>Podpredsedníčka Európskej komisie Margot
Wallströmová dnes oznámila, že informačná
služba Európskej komisie pre občanov EUROPE DIRECT zaznamenala
100 000. otázku v roku 2005, čo je rekordný
výsledok. Otázku položila p. Malgorzata Jagórová,
občianka Poľska, ktorá sa na službu EUROPE DIRECT
obrátila telefonicky s otázkou na clá pri dovoze nábytku /
voľný pohyb tovarov. Európska komisia na začiatku tohto
mesiaca spustila aj celoeurópsku reklamnú
kampaň<sup><a name="fnB1" href="#fn1">[1]</a></sup> propagujúcu
službu EUROPE DIRECT pre širokú verejnosť.</i></b></p>
<p>Podpredsedníčka Wallströmová povedala:
„<i>Európa sa musí urýchlene spojiť so svojimi
občanmi, aby sa budovalo lepšie povedomie o úlohe, ktorú
Európska únia zohráva v živote európskych občanov.
EÚ nebola nikdy predtým natoľko spochybňovaná,
pričom ešte nikdy predtým nebola taká prepotrebná.
Preto je mimoriadne dôležité, aby sa Európska komisia
popasovala s výzvou komunikovať so svojimi občanmi spôsobom,
ktorý je pre nich zrozumiteľný a má pre nich
význam</i>.“ </p>
<p>Ďalej Wallströmová dodala: „<i>Služba EUROPE
DIRECT, ktorá pomáha občanom Európy nájsť odpovede
na otázky o EÚ, je jednou z existujúcich iniciatív
Európskej komisie, výborne sa hodiaca do plánu D, ktorého
cieľom je priviesť EÚ bližšie občanom
začatím dialógu a diskusie o otázkach súvisiacich s
EÚ</i>.“</p>
<p><b>Čo je Europe Direct?</b></p>
<p>Služba EUROPE DIRECT bola spustená v roku 1998. V roku 2000
začala fungovať v štátoch EÚ-15. Dňa 1. mája
2004 sa aj pre občanov v štátoch EÚ-10 sprístupnilo
jednotné telefónne číslo <b>00800 6 7 8 9 10 11</b>.
Počet otázok adresovaných službe dosiahol v roku 2005 svoje
maximum. V čase referend o ústave vo Francúzsku a Holandsku v
máji a júni sa počet otázok vyšplhal až na 12 000
mesačne. </p>
<p>Služba teraz privítala svojho 100 000. používateľa,
čím vysoko prekonala celkový počet 80 000
používateľov, dosiahnutý v roku 2004.</p>
<p> 100.000. používateľka - pani Malgorzata Jagórová -
dostala pozvánku, aby navštívila kontaktné stredisko v
Bruseli, kde sa stretne s podpredsedníčkou Margot Wallströmovou.
Počas svojej návštevy v stredisku pani Wallströmová
využije príležitosť poďakovať sa 40
komunikačným agentom ovládajúcim niekoľko jazykov,
ktorí pracujú v stredisku, za ich úsilie odpovedať na
otázky občanov v 20 oficiálnych jazykoch EÚ a
vyzdvihnúť kvalitu ich práce.</p>
<p>Nedávny prieskum spokojnosti používateľov,
uskutočnený nezávislým evaluátorom, ukázal,
že používatelia považujú za najväčšiu
výhodu služby možnosť predkladať otázky
týkajúce sa celej škály tém o EÚ,
rýchlosť a odbornosť odpovedí na otázky a
ľahkú dostupnosť služby („EÚ je vzdialená
len jeden telefonát“). Používatelia vysoko hodnotili aj
osobný prístup akým sú  otázky zodpovedané.
Telefón bol označený vo všeobecnosti ako
uprednostňovaný spôsob kontaktovania služby EUROPE DIRECT, a
to vďaka interaktivite a schopnosti vytvoriť ľudský kontakt,
ako aj vďaka tomu, že poskytuje okamžité odpovede na
naliehavé otázky. Prieskum ukázal, že okolo 95%
odpovedí vo forme e-mailu je poskytnutých do 3 dní. (So
zložitejšími otázkami sa zaoberá GR pre TLAČ alebo
špecializované služby a sú zodpovedané do 10 dní).
Prieskum tiež ukázal, že Webovú Asistenčnú
Službu EUROPE DIRECT uprednostňovali respondenti, ktorí chceli
interaktivitu a okamžitú odpoveď a ktorí majú
pravidelný prístup k internetu. </p>
<p><b>Populárne témy </b></p>
<p>V roku 2005 sa veľký počet otázok týkal ústavy
EÚ. „Horúcou témou“ bolo aj nariadenie EÚ o
právach cestujúcich, v ktorom sa okrem iného uvádzajú
práva cestujúcich na náhradu v prípade omeškania alebo
zrušenia letu v rámci Európy. Služba ďalej prijala
mnoho otázok týkajúcich sa ďalších kôl
rozširovania. Volajúci sa zaujímali o termíny ako aj o
procesy spojené s možným pristúpením Turecka do
EÚ. Služba nedávno dostala otázky na obchodné embargo
na dovoz z Číny ako aj otázky o vtáčej chrípke,
či otázky súvisiace so správami v médiách o
otázkách spojených s politikou ochrany zvierat z krajín ako
Nemecko a Francúzsko. </p>
<p><b>Profily volajúcich</b></p>
<p>Služby EUROPE DIRECT využívajú napríklad
študenti pripravujúci si referát, podnikateľa riadiaceho
malý alebo stredný podnik s otázkou, ako získať podporu
na rozbehnutie alebo rozšírenie firmy, odborníka
hľadajúceho radu o smerniciach EÚ, či dôchodcov,
ktorí chcú vedieť, ako si užiť dôchodok v inej ako
vlastnej krajine EÚ. </p>
<p>V deň, keď bola službe EUROPE DIRECT zadaná 100 000.
otázka v roku 2005, sa na službu obrátila aj pani zo 
Spojeného kráľovstva, ktorá sa chcela zapojiť do
programu družieb miest v EÚ TownTwinning, Lotyška
žijúca v Taliansku, ktorá sa chcela dozvedieť viac o svojich
právach ako obyvateľka Talianska, učiteľka z
Francúzska, ktorá požadovala informácie o EÚ,
použiteľné na vyučovacej hodine, ako aj muž z Nemecka,
ktorý potreboval informácie o presťahovaní sa s rodinou do
Spojeného kráľovstva. </p>
<p><b>Všeobecné informácie</b></p>
<p>Pracovné hodiny služby sú pondelok až piatok od 9.00 do
18.30 hod. stredoeurópskeho času. Mimo týchto hodín
môžu používatelia zanechať odkaz v hlasovej
schránke služby EUROPE DIRECT. Služba ponúka:</p>
<p>•	Jednotné <i>bezplatné* telefónne číslo</i>
(00 800 6 7 8 9 10 11), na ktoré sa možno dovolať
odkiaľkoľvek z 25 členských štátov.</p>
<p>•	<i>Bežné telefónne číslo</i> (+32 2 299 96
96), ktoré možno vytočiť odvšadiaľ na svete
(účtujú sa štandardné miestne telefónne poplatky).
</p>
<p>•	<i>E-mailovú službu prostredníctvom webovej
stránky</i> <a
href="http://ec.europa.eu/europedirect/">http://ec.europa.eu/europedirect/</a></p>
<p>•	<i>Webovú Asistenčnú Službu</i>
prostredníctvom tej istej webovej stránky <a
href="http://ec.europa.eu/europedirect/">http://ec.europa.eu/europedirect/</a></p>
<hr><p><sup><b><a name="fn1" href="#fnB1">[1]</a></b></sup> Fotografie z reklamnej
kampane v Belgicku sú k dispozícii na adrese: <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


