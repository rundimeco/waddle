<h1>
<a name="Heading5"></a><b>Piirideta televisioon: komisjon teeb
ettepaneku kehtestada ajakohastatud eeskirjad digitaalajastu
televisiooniteenustele ja televisioonilaadsetele teenustele</b></h1>
<p><b><i>Euroopa Komisjon tegi täna ettepaneku ajakohastada ELi 1989. aasta
piirideta televisiooni direktiiv, et käia kaasas Euroopa
audiovisuaalsektori tehnoloogia ja turu kiire arenguga. Ettepanek järgib
parema õigusloome põhimõtet ning selle eesmärk on
vähendada Euroopa televisiooniteenuste või televisioonilaadsete
teenuste pakkujate bürokraatlikke takistusi ja tagada uute
reklaamivõimaluste kaudu audiovisuaaltoodete rahastamise suurem
paindlikkus. Ettepanekuga luuakse võrdsed võimalused kõikidele
televisioonilaadsete teenuste pakkujatele, sõltumata kasutatavast
tehnoloogiast (näiteks ringhääling, kiire lairibaühendus,
kolmanda põlvkonna mobiilsidevõrgud). Seepärast soovitab komisjon
asendada riikide erinevad alaealiste kaitse, rassilise vihkamise õhutamise
vastased ja varjatud reklaami vältimist käsitlevad eeskirjad
üleeuroopaliste audiovisuaalse valikteenuse kaitse põhiliste
miinimumnõuetega. See uus poliitiline suund peaks kiirendama sujuvat
üleminekut televisiooniteenuste ja televisioonilaadsete teenuste
ühtsele turule ja edendama Euroopa tugeva ja loomingulise
infosisutööstuse arengut. </i></b></p>
<p>Infoühiskonna ja meedia volinik Viviane Reding teatas: „Minu
eesmärk on maailma kõige kaasaegsemate ja paindlikumate eeskirjadega
edukas Euroopa infosisutööstus.“ Uued eeskirjad avardaksid
multimeedia võimalusi, tugevdaksid konkurentsi ja laiendaksid tarbija
valikut, edendades üldist huvi pakkuvaid eesmärke, nagu alaealiste
kaitse ja kultuuriline mitmekesisus. Praegused eeskirjad on tehnoloogia ja turu
arengu tõttu tarbetuks muutunud ja need tuleks tühistada, et astuda
otsustav samm piirideta audiovisuaalse meedia suunas Euroopa ühtsel turul.
</p>
<p>Komisjoni ettepanekul hõlmaks ajakohastatud piirideta televisiooni
direktiiv televisiooniteenuseid ja televisioonilaadseid teenuseid. Selleks et
kohandada kehtivad ELi eeskirjad tehnoloogia arenguga, eristatakse ettepanekus
lineaarseid teenuseid (nt traditsiooniline teleringhääling, Internet
või mobiiltelefonid, mis edastavad sisu vaatajale) ja mitte-lineaarseid
teenuseid, nagu tellitavad filmid või uudised, mida vaataja võrgust
„tõmbab". Kehtivaid teleringhäälingu eeskirju kohaldatakse
lineaarsete teenuste suhtes paindlikumalt, mitte-lineaarsete teenuste puhul
juhindutakse põhilistest miinimumnõuetest, nagu alaealiste kaitse,
rassilise vihkamise õhutamise ja varjatud reklaami vältimine.
Eeskirjade ühtlustamisega kogu ELis tagatakse, et audiovisuaalse meedia
teenuse pakkujad peavad arvestama selle liikmesriigi eeskirju, kus nad asuvad,
mitte kõikide nende teenuseid kasutavate liikmesriikide erinevaid eeskirju.
</p>
<p><b>Paindlikumad reklaamieeskirjad</b></p>
<p>Komisjon teeb ettepaneku vähendada traditsioonilise
teleringhäälingu puhul bürokraatiat, muuta kehtivad eeskirjad
uute reklaamivõimaluste jaoks paindlikumaks ning soodustada
isereguleerimist ja kaasreguleerimist. Selle asemel, et täpselt ette
kirjutada, kui sageli ja millistel tingimustel võib programmi reklaamiga
katkestada, lihtsustaks ajakohastatud direktiiv kehtivaid ELi eeskirju.
Tulevikus võiksid teenusepakkujad valida reklaami näitamiseks
sobivaima hetke ega oleks kohustatud, nagu praegu, pidama reklaamide vahel
vähemalt 20 minutit vahet. Reklaami hulka siiski suurendada ei tohi, sest
komisjoni ettepanek on säilitada tunni kohta kehtivat 12-minutilist
piirmäära. </p>
<p>Uue direktiiviga toetataks selliseid uusi reklaamivõimalusi nagu
poolitatud ekraan ning virtuaalne ja interaktiivne reklaam. Esmakordselt oleks
täpselt määratletud tooteasetus ja loodud asjakohane selge
õigusraamistik. Selgelt äratuntav tooteasetus oleks Euroopas nii
lineaarsete kui mitte-lineaarsete audiovisuaalteenuste puhul lubatud, välja
arvatud uudistes, aktuaalseid sündmusi kajastavates saadetes ja
lastesaadetes. Varjatud reklaami vältimiseks teavitatakse vaatajat saate
alguses tooteasetuse kasutamisest. Uued eeskirjad peaksid lõpetama
õigusliku ebakindluse, võimaldama Euroopa toodangu täiendavat
rahastamist ja suurendama sellega Euroopa audiovisuaalsektori
konkurentsivõimet. </p>
<p>Kooskõlas komisjoni parema õigusloome poliitikaga ei hõlma
piirideta televisiooni direktiivi ajakohastamise ettepanek erakirjavahetust,
ajalehtede ja ajakirjade elektroonilisi versioone, veebilehti, mis ei ole ette
nähtud audiovisuaaltoodete pakkumiseks, lihtsat heli edastamist ega
raadiot. Arvesse võetakse juulis alanud laialdast üleeuroopalist
arutelu (vt <a
href="/rapid/pressReleasesAction.do?reference=IP/05/908&format=HTML&aged=1&language=EN&guiLanguage=en">IP/05/908</a>),
milles osalesid aktiivselt audiovisuaalsektori esindajad,
telekommunikatsiooniettevõtjad, Interneti-teenuse pakkujad,
tarbijaorganisatsioonid ja muud huvirühmad. </p>
<p>ELi audiovisuaalse meedia eeskirjade ajakohastamine on osa majanduskasvu ja
tööhõivet edendavast Euroopa infoühiskonna  strateegiast
i2010 (vt <a
href="/rapid/pressReleasesAction.do?reference=IP/05/643&format=HTML&aged=1&language=EN&guiLanguage=en">IP/05/643</a>).<br>Täiendav
teave</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2343">http://ec.europa.eu/information_society/newsroom/cf/itemlongdetail.cfm?item_id=2343</a></p>
<p><a
href="/rapid/pressReleasesAction.do?reference=MEMO/05/475&format=HTML&aged=0&language=EN&guiLanguage=fr">MEMO/05/475</a></p>

