<h1>
<a name="Heading4"></a><b>Komisija </b><b>apspriedīs
turpmāko ES jūrniecības politiku</b></h1>
<p><b><i>Eiropas Komisija šodien paziņoja par savu lēmumu
sākt apspriesties par turpmāko ES jūrniecības politiku.
Kopīgajā prezidenta Žozē Manuela Barozu un komisāra
Džo Borga paziņojumā Komisija skaidro šādas
iniciatīvas iemeslus. Paziņojumā teikts, ka ieguldījums, ko
jūra dod, nodrošinot mums iztiku un labklājību, ir tikpat
ievērojams kā ekonomiskās izaugsmes potenciāls.
Visgrūtākais ir panākt, lai šo potenciālu mēs
varētu maksimāli ilgstoši izmantot. Integrēta pieeja
palīdzētu izvairīties no konfliktiem un uzlabot dažādo
ar jūru saistīto aktivitāšu sinerģismu, lai vairotu
ekonomisko potenciālu un sargātu vidi. Tas arī mudinātu
ieinteresētās aprindas līdzdarboties un ļautu visām
ieinteresētajām personām apzināt jūru kā vienotu
veselumu, kas ļautu izprast ar to saistīto atsevišķo
komplekso darbību nozīmi. Taktiskā grupa, kuras sastāvā
ir komisāri, kas atbild par politiskiem jautājumiem, kuri
saistīti ar jūru, un ko vada komisārs Borgs, sagatavos ES
adresētu konsultatīvu dokumentu par turpmāko
jūrniecības politiku. Ar šā dokumenta publikāciju, kas
paredzēta nākamā gada pirmajā puse, sāksies
ekstensīvu konsultāciju process attiecībā uz ES
jūrniecības politikas varbūtējām iespējām.
Pēc tam Komisija izskatīs katras puses ieguldījumu un lems par
to, vai ES jūrniecības politika būs vai nebūs
progresīva, un ja būs, tad kādai tai jābūt pirms
priekšlikumu sagatavošanas šajā virzienā.</i></b></p>
<p>Prezidents Barozu paziņoja: „Eiropas pagātne, šodiena un
nākotne ir saistīta ar okeāniem un jūrām. Tikai tad, ja
mēs labi rūpēsimies par tiem, okeāni un jūras
varēs gādāt par mums un nākamajām paaudzēm. ES
jūrniecības politika palīdzēs atraisīt Eiropas
milzīgo izaugsmes potenciālu, vienlaikus sargājot mūsu
jūras vidi. Atbildīgi apsaimniekojot mūsu kopējos jūras
resursus, visiem eiropiešiem okeāni un jūras gadiem ilgi būs
bagātību un prieka avots.”</p>
<p>„Jūrniecības politika ļaus mums identificēt,
koordinēt un īstenot ar jūru saistītus pasākumus ES
tā, lai ekonomikas un izklaides jomā ieguvumam no jūras būtu
lielāka līdzdalība un ilgtspējība. „Es ļoti
gaidu to brīdi, kad ar saviem kolēģiem un ieinteresētajam
valsts iestādēm un privātpersonām varēšu
uzsākt šo projektu,” teica komisārs Džo Borgs, kas
atbild par zivsaimniecību un jūrlietām.</p>
<p>Prezidents Barozu ir lūdzis Džo Borgam „virzīt jaunas
jūrniecības politikas taktiskās grupas darbu tā, lai
uzsāktu plašas pārrunas par turpmāko ES
jūrniecības politiku.” Atbildīgie komisāri ir Ginters
Ferhoigens, kas atbild par uzņēmējdarbību un
rūpniecību, Žaks Baro — par transportu, Stavross Dimass
— par vidi, Danuta Hūbnere — par reģionālo politiku,
Janezs Potočniks — par pētniecību un Andris Piebalgs
— par enerģētiku. Arī citi komisāri var tikt
pieaicināti, ja pārrunas skars tematus, kas saistīti ar
nozarēm, kuras viņi pārstāv. Sastādot konsultatīvo
dokumentu, pieaicinās ekspertus visdažādākajās
politikas un tehnikas jomās.</p>
<p>Jūra Eiropas Savienībai ir ļoti svarīga. Divdesmit
dalībvalstu kopējais jūras krastu garums ir gandrīz
70 000 km. Gandrīz puse ES iedzīvotāju dzīvo
mazāk nekā 50 km attālumā no jūras krasta. ES 15
dalībvalstu jūras reģionu ieguldījums nacionālajā
kopproduktā jau pārsniedz 40 %. Kuģu būvē,
ostās, zivsaimniecībā un saistītajās pakalpojumu
nozarēs ir nodarbināti divarpus miljoni cilvēku (Sk. pievienoto
faktu lapu un <a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>)</p>

