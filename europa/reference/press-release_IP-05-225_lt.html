<h1>
<a name="Heading4"></a><b>ES pradeda naują kovos su rūkymu
kampaniją </b><b>„PAGALBA – už gyvenimą be
tabako“</b></h1>
<p><b><i>Jaunimas, nerūkantys ir tie, kurie nori mesti rūkyti, nuo
šiol galės gauti pagalbą ir pradėti gyvenimą be tabako.
Tokią pagalbą jiems suteiks šiandien pradedama nauja, 72
milijonų eurų kainuosianti ES kovos su rūkymu kampanija. Europos
Komisijos narys, atsakingas už sveikatą ir vartotojų
apsaugą, Markos Kyprianou, pradėjo kampaniją Rond-Point Schuman
žiede prie Europos Komisijos Berlaymont būstinės Briuselyje,
atidengdamas kampanijos šūkį „PAGALBA – už
gyvenimą be tabako“ („HELP: For a Life Without Tobacco“)
ant didelės pripučiamos konstrukcijos, kuri apkeliaus visų 25 ES
šalių sostines. Europos Komisijai naująją kampaniją
parengė sveikatos apsaugos ir viešųjų ryšių
specialistų konsorciumas (daugiau žr. <a
href="/rapid/pressReleasesAction.do?reference=MEMO/05/68&format=HTML&aged=0&language=EN&guiLanguage=fr">MEMO/05/68</a>).
„PAGALBOS“ šūkiui apkeliavus visas ES šalis
vasarą prasidės reklamos kampanija televizijoje ir kino teatruose.
Komisijos narys M. Kyprianou pareiškė: „Rūkymo sukeltos
ligos ir mirtys ES šalims kainuoja 100 milijardų eurų per metus.
Prevencija ir informacijos kampanijos, tokios kaip „PAGALBA“, yra
investicija į sveikesnę ir geresnę mūsų
piliečių ateitį. Kampanija ne tik skatins jaunimą rinktis
gyvenimo būdą be cigaretės, bet ir pabrėš pasyvaus
rūkymo žalą bei palaikys siekį uždrausti rūkyti
viešose vietose“. Europos Komisija naujajai kampanijai nuo dabar iki
2008 m. numatė 72 milijonus eurų. Paaugliai (nuo 15 iki 18 metų
amžiaus) ir jaunimas (nuo 18 iki 30 metų amžiaus) bus
svarbiausios kampanijos tikslinės grupės. </i></b></p>
<p>M. Kyprianou, Europos Komisijos narys, atsakingas už sveikatą ir
vartotojų apsaugą, pasakė: „<i>Aštuoni iš
dešimties rūkalių rūkyti pradeda paauglystėje.
Rūkymas daugelį per anksti nuvaro į kapus. Kiekvienais metais 650
tūkstančių ES gyventojų miršta nuo ligų,
susijusių su rūkymu. Esu pasiryžęs padaryti viską, kad
sutrukdyčiau jaunuoliams pradėti rūkyti ir padėčiau
jiems atsikratyti šio įpročio, kol jie nesusigadino savo
sveikatos. Noriu, kad mūsų visuomenėje įvyktų
esminė permaina, kai nerūkymas būtų norma, o rūkaliai
taptų mažėjančia mažuma. Jeigu visos ES valstybės
pasektų Airijos, Italijos ir Maltos pavyzdžiu ir uždraustų
rūkyti viešose vietose, būtų daug padaryta siekiant
minėto tikslo".</i></p>
<p>„PAGALBA“ yra antroji didelė visos ES kovos su rūkymu
kampanija, kuriai vadovauja Komisija. Kampanija remiasi ankstesnės
panašios kampanijos „Nebijok pasakyti ne“ („Feel Free to
Say No“) patirtimi. Pirmoji kampanija vyko 2002–2004 metais ir
pasiekė daugiau nei milijardą jaunuolių visoje ES (žr. <a
href="/rapid/pressReleasesAction.do?reference=IP/04/1284&format=HTML&aged=0&language=EN&guiLanguage=fr">IP/04/1284</a>).
„PAGALBĄ“ sudaro reklaminė kelionė po ES sostines,
viešųjų ryšių ir reklamos kampanija bei interneto
puslapis, kuriame norintieji mesti rūkyti ras naudingą
informaciją. Europos tabako žiniasklaidos stebėjimo tinklas
sistemingai rinks ir analizuos Europos pranešimus apie kovą su
rūkymu žiniasklaidoje.</p>
<p>AGALBOS“ kampaniją parengė sveikatos specialistų ir
žiniasklaidos bendrovių konsorciumas. Kampaniją
įgyvendinančios žiniasklaidos kompanijos dirba drauge su
nevyriausybinėmis organizacijomis ir valstybinėmis sveikatos
priežiūros įstaigomis, kurias suvienijo Europos rūkymo
prevencijos tinklas (<i>European Network for Smoking Prevention (ENSP)).</i> Jos
parengė savo strategiją su konsultacine specialistų taryba,
kuriai vadovauja profesorius Gerard Hastings iš Stirlingo universiteto
Tabako kontrolės tyrimų centro. Konsorciumas naują ES
kampaniją parengė laimėjęs 2004 m. Komisijos paskelbtą
atvirą konkursą. </p>
<p><b>Daugiau informacijos rasite</b></p>
<p><a
href="http://ec.europa.eu/health/ph_determinants/life_style/Tobacco/help_en.htm">http://ec.europa.eu/health/ph_determinants/life_style/Tobacco/help_en.htm</a>
</p>
<p><a
href="http://ec.europa.eu/mediatheque/photo/index_en.html">http://ec.europa.eu/mediatheque/photo/index_en.html</a>,</p>
<p>ir </p>
<p><a href="http://www.help-eu.com">http://www.help-eu.com</a></p>
<p>Taip pat žr. <a
href="/rapid/pressReleasesAction.do?reference=MEMO/05/69&format=HTML&aged=0&language=EN&guiLanguage=fr">MEMO/05/69</a>,
kur rasite daugiau informacijos apie ES naudojamas tabako kontrolės 
priemones.</p>

