<h1>
<a name="Heading4"></a><b>Euroopa Komisjon muudab kalanduseeskirjad
kasutajasõbralikumaks</b></h1>
<p><b><i>Euroopa Komisjon astus täna veel ühe suure sammu ühise
kalanduspoliitika meetmete lihtsustamise poole ning võttis vastu
tegevuskava kalandusalaste õigusaktide lihtsustamiseks ja parendamiseks
aastatel 2006–2008. Tegevuskava on osa kogu komisjoni hõlmavatest
püüdlustest parema õigusloome suunas. Üksikasjalike
ettepanekute koostamisel olid aluseks nõukogu järeldused seoses
ühise kalanduspoliitika lihtsustamisega ning laiaulatuslik arutelu
liikmesriikide ja kalandussektori esindajatega. Tegevuskavas esitatakse
järgmiseks kolmeks aastaks rida prioriteetseid algatusi, mis keskenduvad
kahele peamisele valdkonnale: kaitsele ja kontrollile. See on esimene
sektoripõhine tegevuskava, mille komisjon on vastu võtnud, ning see on
teejuhiks lihtsustamisstrateegia konkreetsel kohaldamisel mitte üksnes
kalandussektoris, vaid ka Euroopa õigusaktides üldiselt.</i></b></p>
<p>„Sellesse tegevuskavasse on andnud oma panuse kõik huvitatud
isikud, kes kõik soovivad selgemaid ja lihtsamaid kalandusmeetmeid. Kui
meetmed on arusaadavamad, on neid lihtsam kohaldada ja kohaldamist kontrollida,
ning see lihtsustab kõigi asjaosaliste tööd. See algatus
näitab selgelt, et komisjon on võtnud omale ülesande tagada parem
õigusloome,“ lausus Euroopa Komisjoni kalanduse ja merenduse volinik
Joe Borg. </p>
<p>Ühise kalanduspoliitika lihtsustamise eesmärgid on järgmised:
</p>
<ul>
<li>tagada õigusaktide tekstide selgus ja ühemõttelisus, </li>
<li>tagada, et nii kaluritel kui ka riigi ametiasutustel oleks
juurdepääs neile vajalikule teabele täpsel ja selgesti
mõistetaval kujul, ning</li>
<li>vähendada nende kahe huvirühma õlgadele langevat
töökoormust, mida põhjustab asjatult keeruline õigusloome.
</li></ul><p>Komisjon on võtnud endale ülesande tagada, et kõik
uued ja praegu läbivaatamisel olevad õigusaktid vastaksid tulevikus
nendele kriteeriumidele, ja on nende eesmärkide saavutamiseks
määranud kindlaks rea kehtivaid õigusakte, mis tuleb
esmajärjekorras ümber töötada ja läbi vaadata. Need
õigusaktid käsitlevad muu hulgas järgmisi valdkondi: suurim
lubatud väljapüük, kvoodid ja püügikoormus; tehnilised
meetmed noorkalade kaitsmiseks; andmete kogumine ja haldamine;
järelevalvemeetmed, sealhulgas elektroonilised
järelevalvesüsteemid; aruandluskohustus ning load püügiks
väljaspool ELi. Kaitsele ja kontrollile keskendudes loodab komisjon
parandada nii kalurite kui ka kalandussektori riigiametnike
töötingimusi ning sellega soodustada ühise kalanduspoliitika
tulemuslikku, tõhusat ja läbipaistvat kohaldamist. </p>
<p>See lihtsustamine ja parendamine on tihedalt seotud komisjoni võetud
kohustusega parandada arutelu kalandussektori huvirühmadega. Seepärast
sisaldab tegevuskava varasema ja põhjalikuma konsulteerimise kohustust,
samuti kohustust huvirühmade laialdasemaks kaasamiseks mitte üksnes
poliitika kujundamisel, vaid ka kalurite nõuetekohasel teavitamisel nende
õigustest ja kohustustest. </p>
<p>Tegevuskavaga kinnitatakse ka muid komisjoni hiljutisi algatusi ühise
kalanduspoliitika raames, sealhulgas järgmisi algatusi: mitmeaastase
kaitsestrateegia vastuvõtmine, kaitsealaste õigusaktide keskendamine
teatavatele piirkondadele või kalavarudele, kalanduse ja keskkonna
omavahelise mõju parem arvestamine teadusuuringutes ja andmete kogumisel
ning kõrgtehnoloogia, sh infotehnoloogiasüsteemide laiem kasutamine
seoses kontrolli, järelevalve ja aruandlusega. </p>
<p>Mitmed tegevuskavas sätestatud üksikasjalikud ettepanekud tuginevad
üldpõhimõtetele, mida komisjon on juba uutes õigusaktides
rakendama asunud. Näiteks eraldati 2006. aasta Läänemere suurima
lubatud väljapüügi ja kvootide ettepanekud üldistest muude
ühenduse vete suurima lubatud väljapüügi ja kvootide
ettepanekutest ning esitati nõukogule kuu aega enne tavapärase
iga-aastase suurimat lubatud väljapüüki ja kvoote käsitleva
menetluse algust. Samuti on hiljutine ettepanek Läänemere tehniliste
meetmete kohta näide sellest, mida on võimalik saavutada, kui
kõik huvitatud osapooled on otsustanud lihtsustamise teoks teha. </p>
<p>2006.–2008. aasta tegevuskavas on esitatud komisjoni ja tema partnerite
ambitsioonikas töökava järgmiseks kolmeks aastaks. Kui see ellu
viiakse, on tegemist suure sammuga ühise kalanduspoliitika suunas, mis ei
ole mitte ainult lihtsamini mõistetav ja rakendatav, vaid mille puhul on ka
tõenäolisem, et saavutatakse selle kaksikeesmärk: kasumit tootev
ja säästlik Euroopa kalandussektor, mis tugineb tervetele kalavarudele
ja tervele merekeskkonnale.</p>

