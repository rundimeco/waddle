<h1>
<a name="Heading4"></a><b>Americká spoločnosť Boeing:
EÚ podala v rámci Svetovej obchodnej organizácie na USA
sťažnosť kvôli dotáciám pre
Boeing</b></h1>
<p><b><i>Európska únia dnes podala žiadosť o rokovania
so Spojenými štátmi americkými v rámci Svetovej
obchodnej organizácie kvôli údajným dotáciám
americkej spoločnosti Boeing udelených vládou USA. EÚ je
presvedčená, že tieto dotácie sú vážnym
porušením Dohody Svetovej obchodnej organizácie
o dotáciách a vyrovnávacích opatreniach.  USA
otvorili prípad vo veci podpory spoločnosti Airbus zo strany EÚ
(v dnešných skorých hodinách). Pascal Lamy,
komisár EÚ pre obchod sa k tomu vyjadril: „Krok
Spojených štátov v rámci Svetovej obchodnej
organizácie vo veci európskej podpory Airbusu je zjavne pokusom
odvrátiť pozornosť od úpadku, ktorý si
spoločnosť Boeing sama spôsobila. Je to taktiež dôkazom
toho, že USA nikdy nemali vážny záujem na opätovnom
prerokovaní Bilaterálnej dohody medzi EÚ a USA z roku
1992. .  Ak je toto cesta, ktorou chcú USA ísť, my sa tejto
výzvy nebojíme. A nielen preto, že je
najvyšší čas skoncovať s výdatnými
nezákonnými dotáciami USA spoločnosti Boeing, čo
poškodzuje spoločnosť Airbus. Ide najmä o dotácie
na vývojový program nového civilného lietadla Boeing 7E7. 
Napriek tomu, je nám ľúto, že sa USA pustili do sporu,
ktorý môže mať za následok destabilizáciu obchodu
a investícií, vrátane tých, ktoré sa
týkajú projektu Boeing 7E7.  Ľudia zamestnaní
v leteckom priemysle sa môžu pri obrane svojich záujmov na
Európsku komisiu spoľahnúť. ”    </i></b></p>
<p>Vláda Spojených štátov už dlhé roky dotuje
spoločnosť Boeing, prevažne tak, že prostredníctvom
agentúry NASA, ministerstva obrany, ministerstva obchodu a iných
vládnych agentúr hradí náklady spojené
s výskumom a vývojom.  Od roku 1992 spoločnosť
Boeing v dotáciách od vlády USA dostala okolo 23
miliárd USD. Vláda USA okrem toho na základe zákona
o vylúčení príjmov nadobudnutých mimo územia
USA (tento zákon nahradil predchádzajúcu tzv. legislatívu
FSC – Foreign Sales Corporations legislations, teda legislatívu
týkajúcu sa tržieb korporácií získaných
v zahraničí) každoročne spoločnosti Boeing
udeľuje dotáciu na podporu vývozu vo výške
približne 200 miliónov USD napriek tomu, že rozhodnutie Svetovej
obchodnej organizácie takéto dotácie označuje za
nezákonné. </p>
<p>Jeho najnovším a najhrubším porušením
sú výdatné dotácie vo výške asi 3,2 miliardy USD.
Medzi inými vo forme zníženia alebo oslobodenia od daní,
podpory infraštruktúry pri vývoji a výrobe
civilného lietadla snov spoločnosti Boeing 7E7, ktoré je
známe aj pod označením Boeing „Dreamliner“. 
Dôkazy, ktoré Európska komisia za posledné roky
nazhromaždila, jasne svedčia o tom, že uvedené
dotácie porušujú Dohodu Svetovej obchodnej organizácie
o dotáciách a vyrovnávacích opatreniach.</p>
<p>Navyše tiež porušujú Dohodu medzi EÚ a USA
o obchode v sektore veľkých lietadiel pre civilnú
prepravu, ktorá presne stanovuje formy a úroveň
štátnej pomoci, ktorú USA môžu poskytovať
spoločnosti Boeing a EÚ spoločnosti Airbus. </p>
<p>Napriek opakovaným výzvam Komisie, Spojené štáty
už viac ako dva roky odmietajú zúčastniť sa
dvojstranných rokovaní stanovených v uvedenej dohode
z roku 1992. Napriek tomu Komisia dodatočne súhlasila so
žiadosťou USA spred pár týždňov, aby sa
prediskutovala otázka možnej revízie dohody z roku 1992
takým spôsobom, že budú do nej zahrnuté všetky
formy dotácií, vrátane tých poskytovaných
v Spojených štátoch a že USA budú
akékoľvek dotácie na projekt civilného lietadla Boeing 7E7
poskytovať v súlade s dohodou z roku 1992.  </p>
<p>Spojené štáty však počas týchto rokovaní
(posledné konštruktívne stretnutie sa uskutočnilo 16.
septembra) Svetovú obchodnú organizáciu požiadali, aby sa
začali viesť rokovania o podpore EÚ spoločnosti Airbus.
Z tohto sa dá vyvodzovať, že žiadosť USA
o prerokovanie dohody z roku 1992 nebola nikdy mienená veľmi
vážne.    </p>
<p><b>Postup pri rokovaniach a riešení sporov v rámci
Svetovej obchodnej organizácie (WTO)</b></p>
<p>Prvým krokom pri riešení sporu v rámci Svetovej
obchodnej organizácie je, aby členská krajina, ktorá podala
sťažnosť, požiadala o rokovanie. Odporca má 10
dní na odpoveď a musí najskôr do 30-tich dní
začať rokovania, ak sa zúčastnené strany nedohodli
inak. Cieľom rokovaní je nájsť pozitívne riešenie
predmetnej otázky.</p>
<p>V prípade, že sa do 60-tich dní od prijatia žiadosti
o rokovania nepodarí rokovaním urovnať spor,
žalujúca strana môže požiadať orgán na
riešenie sporov (Dispute Settlement Body), aby ustanovil rozhodcovskú
komisiu. Žalujúca strana však môže požiadať
o ustanovenie komisie počas uvedených 60-tich dní
v prípade, že obe zúčastnené strany sú
presvedčené, že rokovania nevedú k urovnaniu sporu.</p>
<p>Akonáhle dôjde k vymenovaniu členov komisie, žalobca
má zvyčajne 3 až 6 týždňov na podanie
písomného podania a odporca má 2 až
3 týždne na odpoveď.  Potom nasledujú dve ústne
vypočutia a druhé písomné podanie. Riešenie sporu
prostredníctvom komisie trvá v priemere 12 mesiacov.  Potom
môže nasledovať odvolacie konanie, ktoré však
nemôže trvať dlhšie ako 90 dní. Ďalšie
informácie nájdete na:</p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a>
</p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

