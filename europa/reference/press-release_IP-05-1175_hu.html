<h1>
<a name="Heading4"></a><b>Az EU bővítés utáni
első költségvetése minden tagállam számára
előnyös.</b><b> A fő kedvezményezettek
változatlanok</b></h1>
<p><b><i>A 2004-es költségvetés előrelépés volt az
uniós kiadások szerkezeti korszerűsítése felé. A
kedvezményezettek számára a tagállamokban mintegy
92 milliárd EUR-t különítettek el.  Az
országok regionális politikai, mezőgazdasági,
versenyképességet javító, munkahely-teremtési és
kutatási célokra kaptak pénzeszközöket; 
7,5 milliárd EUR jutott az Unión kívüli
országoknak vagy szolgált több tagország javára. A
tagállamok között a fő kedvezményezettek megegyeznek a
2003. éviekkel. A tíz új tagállam 2004-es
költségvetési egyenlege egyértelműen és
jelentősen kedvezőbb, mint 2003-ban, a csatlakozás előtt.
Ugyanakkor a 15 régi tagállam sem kényszerült a
hozzájárulások jelentős emelésére. Ezek „Az
EU 2004. évi kiadásainak tagállamok szerinti
felosztásáról szóló jelentés” fő
megállapításai. Dalia Grybauskaité biztos szerint: „A
jelentés egyértelműen alátámasztja hogy a
bővítés az Unió minden tagja számára
előnyökkel járt”.</i></b></p>
<p>Az EU pénzeszközeiből 2004-ben Spanyolország
részesült a legnagyobb mértékben
(16,4 milliárd EUR), megelőzve a következő
népes tagállamokat: Franciaország
(12,9 milliárd EUR), Németország
(11,7 milliárd EUR), Olaszország
(10,4 milliárd EUR) és az Egyesült Királyság
(7,1 milliárd EUR). Spanyolország részesült a
legnagyobb mértékben a strukturális intézkedések
pénzeszközeiből, megelőzve Németországot,
Olaszországot és Portugáliát.</p>
<p>Az új tagállamoknál még éppen csak megindult a
pénzeszközök áramlása. Lengyelország
(2,7 milliárd EUR) a 10. helyet foglalja el a 25 tagú
EU-ban. Valamennyi új tagállam pozitív nettó egyenleggel
rendelkezik, ami 2004-ben összesen 2,9 milliárd EUR-t tesz
ki, 1,3 milliárd EUR-val növekedve a csatlakozásuk
előtti, 2003-as értékhez képest.</p>
<p>A bruttó nemzeti jövedelem (GNI) százalékos
arányában Görögország (a GNI 3,52 %-a) és
Portugália (3,35 %) részesült a legtöbb
pénzeszközben, megelőzve Litvániát (2,81 %),
Észtországot (2,50 %) és Lettországot
(2,46 %).</p>
<p>Az előnyökből minden tagállam részesült. A
kiadások súlypontja egyre inkább a versenyképességgel
kapcsolatos politikákra helyeződik. Az előző évhez
képest 2004-ben megváltozott a különböző
szakpolitikai területek részesedése. A kohéziós alapot
és a regionális fejlesztést magában foglaló
strukturális intézkedésekre a tagállamok számára
elkülönített pénzösszegek jelentősen,
28,5 milliárd EUR-ról 34,1 milliárd EUR-ra
(+19,8%) növekedtek, csakúgy, mint a belső piacot és a
kutatást magában foglaló belső politikák esetében
(a 2003-as 4,9 milliárd EUR-ról
6 milliárd EUR-ra 2004-ben).</p>
<p>A mezőgazdaságra és vidékfejlesztésre a
tagállamok számára elkülönített összegek
2004-ben a teljes kiadások 47,5 %-át
(43,6 milliárd EUR) tették ki, ami a 2003-as 54,1 %-hoz
(44,4 milliárd EUR) képest csökkenést mutat. A
mezőgazdaságban a fő kedvezményezettek változatlanok
maradtak. Abszolút értékben Franciaország kapta a legnagyobb
összeget, megelőzve Spanyolországot, Németországot,
Olaszországot és az Egyesült Királyságot.</p>
<p>A belső politikák területén Németország kapta a
legnagyobb összeget, megelőzve Franciaországot, Belgiumot, az
Egyesült Királyságot és Olaszországot.</p>
<p>Az EU igazgatási kiadásai erősen koncentrálódtak. A
legtöbb pénzeszközt Belgium és Luxemburg kapta, az
európai uniós intézményi székhelyek közül
kettő.</p>
<p>A HÉA- és GNI-alapú hozzájárulásokból
álló nemzeti hozzájárulások képezték az
EU-költségvetés legnagyobb bevételi forrását,
2004-ben összesen 82,9 milliárd EUR-val. A többi
bevétel az úgynevezett hagyományos saját
forrásokból (vámok és mezőgazdasági vámok), a
2003-as többletből és egyéb bevételekből
származott.</p>
<p>A jelentés részletesen megvizsgálja az uniós
kiadások tagállamok szerinti felosztását a szakpolitikai
fejezetek és kiadási alkategóriák bontásában.
Megadja a 10 új tagállam tényleges végrehajtási
adatait. Tartalmazza az elkülönített kiadások, a
bevételek és a költségvetési egyenlegek teljes
aktualizált harmonizált sorozatait az 1992–2004 időszakra.
A 2005. májusában közzétett 2004. évi
pénzügyi jelentés bemutatja az e kiadásokból
származó előnyöket.</p>
<p>Az elkülönített kiadásokról szóló
jelentés megtalálható az alábbi címen:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a>
</p>
<p>A 2004. évi pénzügyi jelentés megtalálható az
alábbi címen:</p>
<p><a
href="http://ec.europa.eu/budget/pdf/execution/execution/financialreport04/rap_fin_hu.pdf">http://ec.europa.eu/budget/pdf/execution/execution/financialreport04/rap_fin_hu.pdf</a>
</p>

