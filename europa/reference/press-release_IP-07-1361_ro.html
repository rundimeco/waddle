<h1>
<a name="Heading4"></a><b>Energie pentru Europa: </b><b>o
piaţă reală şi siguranţă în
aprovizionare</b></h1>
<h2>
<a name="Heading7"></a><b><i>Politica energetică pentru Europa
cunoaşte astăzi un nou avânt.</i></b><b><i> Comisia
Europeană a adoptat un al treilea pachet de propuneri
legislative</i></b><sup><i><a name="fnB1" href="#fn1">[1]</a></i></sup><b><i>
pentru a garanta oportunităţi reale şi eficiente de alegere a
furnizorului, precum şi beneficii pentru fiecare cetăţean al UE
în parte. Propunerile Comisiei vizează în principal
opţiunile consumatorului, preţuri mai echitabile, metode nepoluante de
obţinere a energiei, precum şi siguranţa aprovizionării cu
energie. </i></b></h2>
<p>Acest pachet de propuneri promovează durabilitatea, prin stimularea
eficienţei energetice şi prin garantarea accesului pe piaţa
energetică chiar şi pentru întreprinderile mai mici, de exemplu
cele care investesc în energia regenerabilă. Existenţa unei
pieţe concurenţiale va garanta, de asemenea, o mai mare
siguranţă a aprovizionării, favorizând investiţiile
în centrale electrice şi reţele de transport şi contribuind
astfel la evitarea întreruperilor în aprovizionarea cu energie
electrică sau gaz. De asemenea, se consolidează garanţiile
privind concurenţa loială cu întreprinderile din ţări
terţe.</p>
<p><i>„O piaţă internă a energiei, liberă şi
echitabilă, este esenţială pentru ca UE să poată face
faţă provocărilor reprezentate de schimbările climatice, de
dependenţa crescândă de importuri şi de competitivitatea la
nivel global.<b> </b>Cu alte cuvinte, este vorba de crearea celor mai
avantajoase condiţii, atât pentru consumatori, cât şi pentru
întreprinderi, precum şi de garantarea faptului că
întreprinderile din ţările terţe respectă regulile
noastre”, a explicat Preşedintele Comisiei Europene, dl
Barroso.</i></p>
<p><i>„În ultimii 10 ani, am făcut progrese importante
către o piaţă internă a energiei în cadrul UE.<b>
</b>Acum a sosit momentul să finalizăm acest proces şi să ne
asigurăm că beneficiile acestei pieţe sunt reale, eficiente
şi accesibile fiecărui consumator şi fiecărei
întreprinderi.<b> </b>UE trebuie să adopte acum măsurile necesare
pentru a garanta tuturor cetăţenilor posibilitatea de a-şi alege
propriul furnizor în cele mai avantajoase condiţii”, a declarat
Comisarul pentru Energie, Andris Piebalgs.<b> </b></i></p>
<p><i>„Este în sfârşit timpul ca întreprinderile
şi gospodăriile să se bucure de beneficiile unei pieţe
competitive a energiei legate de alegerea furnizorului şi de preţuri
mai echitabile. Propunerile de astăzi vor asigura aceste beneficii”,
a declarat Comisarul pentru Concurenţă, Neelie Kroes.</i></p>
<p>Pentru ca piaţa internă să fie funcţională pentru
toţi consumatorii, mai mici sau mai mari, şi pentru a ajuta UE să
obţină o energie mai sigură, mai competitivă şi mai
durabilă, Comisia propune o serie de măsuri care vin în
completarea normelor existente. </p>
<ul>
<li>separarea producţiei şi alimentării cu energie de
reţelele de transport: dreptul de proprietate asupra reţelelor şi
exploatarea acestora trebuie să fie „disociate”. Altfel spus,
trebuie să existe o disociere între activităţile de
exploatare a reţelelor de curent electric şi de gaz şi
activităţile de distribuţie şi producţie. Propunerile
precizează clar faptul că opţiunea preferată de Comisie
în acest sens se referă la disocierea dreptului de proprietate - cu
alte cuvinte, o singură întreprindere nu mai poate să
deţină dreptul de proprietate asupra activităţilor de
transport şi, în acelaşi timp, să desfăşoare
activităţi de producţie şi de distribuţie de energie.
În plus, Comisia propune o a doua opţiune: înfiinţarea
„operatorului independent de reţea”, care face posibilă
menţinerea dreptului de proprietate asupra reţelelor de către
întreprinderile existente integrate pe verticală, cu condiţia ca
bunurile să fie exploatate efectiv de o întreprindere sau
organizaţie complet independentă. Oricare dintre aceste opţiuni
va stimula întreprinderile să investească în noi
infrastructuri şi în noi capacităţi de interconectare
şi de producţie, evitând astfel penele de curent şi
creşterea inutilă a preţurilor.</li>
<li>Comisia recunoaşte importanţa strategică a politicii
energetice. Prin urmare, pachetul conţine măsuri menite să
garanteze că societăţile din ţări terţe care
intenţionează să obţină participaţii semnificative
sau chiar controlul unei reţele din UE trebuie să respecte în mod
demonstrabil şi lipsit de echivoc aceleaşi cerinţe de disociere
ca şi întreprinderile din Uniunea Europeană. Comisia poate
interveni în cazul în care un cumpărător nu îşi
poate demonstra independenţa directă şi indirectă în
raport cu activităţile de producţie şi
distribuţie.</li>
<li>facilitarea comerţului energetic transfrontalier: Comisia propune
înfiinţarea unei agenţii de cooperare a autorităţilor
naţionale de reglementare în domeniul energetic, cu puteri decizionale
obligatorii şi care să fie complementară autorităţilor
naţionale de reglementare. Înfiinţarea unei astfel de
agenţii va asigura abordarea adecvată a problemelor transfrontaliere
şi va permite Uniunii Europene să dezvolte o reţea europeană
autentică şi unitară, promovând în acelaşi timp
diversitatea şi siguranţa aprovizionării cu energie. </li>
<li>autorităţi naţionale de reglementare mai eficiente: Comisia
propune măsuri de consolidare şi garantare a independenţei
autorităţilor naţionale de reglementare din statele membre.</li>
<li>promovarea colaborării şi a investiţiilor transfrontaliere:
Comisia propune o nouă reţea europeană pentru operatorii de
reţele de transport. Operatorii reţelelor europene ar avea
posibilitatea să colaboreze în vederea elaborării de coduri
tehnice, de coduri comerciale şi de norme de securitate comune, precum
şi să planifice şi să coordoneze investiţiile necesare
la nivelul UE. Acest lucru ar facilita, de asemenea, comerţul
transfrontalier şi ar duce la crearea unor condiţii mai echitabile
pentru operatori.</li>
<li>transparenţă sporită: măsurile de
îmbunătăţire a transparenţei pieţei în ceea
ce priveşte gestionarea reţelelor şi aprovizionarea vor permite
garantarea accesului egal la informaţie, îmbunătăţirea
transparenţei procesului de stabilire a preţurilor, sporirea
încrederii în piaţă a consumatorilor şi evitarea
manipulărilor de piaţă.</li>
<li>solidaritate sporită: conform Comisiei, apropierea pieţelor
naţionale va duce la creşterea potenţialului de
întrajutorare al statelor membre în cazul unor ameninţări la
adresa siguranţei aprovizionării cu energie.</li></ul><p>De asemenea,
consumatorii vor beneficia de o nouă cartă a consumatorilor de
energie, care va fi lansată în 2008. Aceasta va include măsuri
destinate combaterii lipsei de combustibil, informaţii destinate
consumatorilor privind alegerea unui furnizor şi opţiunile de
aprovizionare, măsuri pentru reducerea demersurilor administrative impuse
de schimbarea furnizorului de energie şi pentru protecţia
cetăţenilor împotriva practicilor de vânzare neloiale. O
campanie de informare desfăşurată separat va informa consumatorii
cu privire la drepturile lor. </p>
<p>Pachetul de măsuri propus a fost prevăzut în Comunicarea
Comisiei intitulată „O politică energetică pentru
Europa”<sup><b><a name="fnB2" href="#fn2">[2]</a></b></sup>, aprobată
de Consiliul European în martie 2007. Această comunicare sublinia
necesitatea ca UE să definească o nouă strategie pentru o
economie mai sigură, mai durabilă şi caracterizată prin
emisii scăzute de carbon, de care să beneficieze toţi
cetăţenii. Acest obiectiv va putea fi atins numai în cazul
în care pe pieţe vor exista condiţii concurenţiale depline.
Începând cu 1 iulie 2007, cetăţenii din întreaga Uniune
Europeană au deja dreptul să îşi aleagă furnizorul de
energie. Noul pachet de măsuri este menit să garanteze că
toţi furnizorii îndeplinesc standarde de înaltă calitate a
serviciilor, de durabilitate şi securitate. </p>
<p>Propunerile Comisiei cu privire la piaţa internă a energiei fac
parte integrantă din Strategia de la Lisabona şi din strategia
energetică a Uniunii Europene. Aceste propuneri vor face obiectul
discuţiilor dintre şefii de stat şi de guvern la reuniunile la
nivel înalt organizate periodic.<br>Toate textele sunt disponibile la
adresa: </p>
<p><a href="http://ec.europa.eu/energy/electricity/package_2007/index_en.htm"
title="http://ec.europa.eu/energy/electricity/package_2007/index_en.htm">http://ec.europa.eu/energy/electricity/package_2007/index_en.htm</a></p>
<hr><p><sup><b><a name="fn1" href="#fnB1">[1]</a></b></sup> •	Un regulament
privind înfiinţarea Agenţiei europene de cooperare a
autorităţilor naţionale de reglementare în domeniul energiei
</p>
<p>•	O directivă privind energia electrică, de modificare
şi completare a actualei Directive 54/2003 privind energia
electrică</p>
<p>•	O directivă privind gazul, de modificare şi completare a
actualei Directive 55/2003 privind gazul</p>
<p>•	O directivă privind energia electrică, de modificare
şi completare a actualei Directive 1228/03 privind energia
electrică</p>
<p>•	Un regulament privind gazul, de modificare şi completare a
actualului Regulament 1775/05 privind gazul</p>
<p><sup><b><a name="fn2" href="#fnB2">[2]</a></b></sup> 		COM(2007)1 final).</p>


