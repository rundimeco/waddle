<h1>
<a name="Heading4"></a><b>Ptačí chřipka –
Evropská komise vyčlenila 30 milionů EUR pro Asii
</b></h1>
<p><b><i>Obavy z tzv. influenzy ptáků a hrozby epidemie je třeba
řešit nejen v rámci EU, ale rovněž
prostřednictvím pomoci ohroženým zemím podchytit tuto
nákazu u zdroje. Na pomoc asijským partnerům s tímto
náročným úkolem v roce 2006, vyčlenila Evropská
komise 30 milionů EUR.  O přidělení sumy se rozhodne,
jakmile dojde k mezinárodnímu vyhodnocení
střednědobých a dlouhodobých potřeb.
Nadcházející mezinárodní partnerské
setkání pro otázku ptačí a lidské epidemické
chřipky, které se 7. – 9. listopadu uskuteční v
Ženevě, umožní posoudit a stanovit, jaká
mezinárodní finanční pomoc je na podporu státních
a regionálních plánů, zejména v Asii,
třeba.</i></b></p>
<p>Komisařka pro vnější vztahy a evropskou politiku
sousedství, Benita Ferrero-Waldnerová, prohlásila, že:
„Existují konkrétní opatření, kterými
můžeme zvýšit připravenost a odvrátit hrozbu
epidemie. Tato opatření musí mít v
nadcházejících měsících prioritu. Komise je
připravena poskytnout pomoc zejména nejméně rozvinutých
zemím v Asii a podpořit jejich střednědobé strategie
řešení tohoto rozrůstajícího se
problému.“</p>
<p>Opětovný výskyt ptačí chřipky v Asii v
posledních třech letech a její rychlé
rozšíření do dalších oblastí světa
nutně vyžaduje vytvoření dlouhodobé strategie
vnější reakce.</p>
<p>Vnější reakce Komise si klade za cíl poskytovat pomoc
především nejméně rozvinutým zemím a
podporovat jejich střednědobé a dlouhodobé plány
zabývající se strukturálními problémy jako
např. posilováním služeb v oblasti zdraví
zvířat a lidí s cílem odhalovat, předcházet a
izolovat influenzu ptáků a další zoonózy. </p>
<p>Vnější reakci Komise je třeba vidět v kontextu
globální strategie Organizace pro výživu a
zemědělství (FAO) a Mezinárodního úřadu pro
nákazy zvířat (OIE), která má za úkol regulovat a
vymýtit ptačí chřipku v populaci zvířat, a
rovněž v kontextu strategie Světové zdravotnické
organizace (WHO) na ochranu lidí před přenosem virů a ke
snížení rizika epidemií. </p>

