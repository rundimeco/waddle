<h1>
<a name="Heading4"></a><b>5,67 milióna eúr na
núdzovú pomoc na škody spôsobené
víchricou</b></h1>
<p><b><i>Komisárka pre regionálnu politiku Danuta Hübnerová
a slovenský vicepremiér Pál Csáky podpísali dnes v
Bratislave dohodu o poskytnutí 5,67 milióna eúr
regiónom Slovenska vrátane Banskej Bystrice, Košíc,
Prešova a Žiliny, ktoré boli najviac postihnuté prudkou
víchricou v novembri 2004. Pomoc poskytuje Fond solidarity Európskej
únie (FSEÚ). Prostredníctvom tejto pomoci sa uhradia verejné
fondy, ktoré sa použili na okamžitú reakciu na
núdzovú situáciu: obnovenie infraštruktúry, poskytnutie
dočasného ubytovania, spustenie záchranných služieb
a čistenie v postihnutých oblastiach.</i></b></p>
<p>Komisárka Hübnerová, zodpovedná za fond solidarity,
povedala: „<i>Dnešnou dohodou vysielame jasný signál,
že Európa je solidárna s regiónmi Slovenska, ktoré boli
zničené touto katastrofou. Fond solidarity Európskej únie
podporuje krajiny, ktoré bojujú s rovnakým druhom
hospodárskej a ekologickej straty. Tento grant vo výške
5,67 milióna eúr pomôže kompenzovať
nebývalé finančné náklady, ktoré v
postihnutých oblastiach vznikli.“</i></p>
<p>Komisia navrhla 6. júna 2005 rozpočtovému orgánu (Rade a
Európskemu parlamentu), aby sa z Fondu solidarity EÚ prefinancovali
verejné výdavky v súvislosti s víchricou, ktorá
zasiahla Slovensko v novembri 2004. Víchrica usmrtila dvoch ľudí
a zasiahla asi 28 % celkovej plochy v postihnutých oblastiach
(Banská Bystrica, Košice, Prešov, Žilina) s populáciou
takmer troch miliónov obyvateľov. Poškodila
infraštruktúru a spôsobila rozsiahle škody v lesoch,
najmä v Tatranskom národnom parku.</p>
<p><b>Súvislosti</b></p>
<p>Cieľom Fondu solidarity EÚ, ktorý vznikol v roku 2002, je
poskytovať núdzovú pomoc členským štátom a
pristupujúcim krajinám v prípade rozsiahlej katastrofy.
Na získanie pomoci z fondu solidarity musia krajiny
predložiť presný odhad spôsobenej škody a splniť
špecifické kritériá, aby sa zabezpečilo, že fondy
EÚ sa použijú na pokrytie najnaliehavejších
potrieb.</p>
<p>Keďže fond solidarity (vo výške do 1 miliardy eur za rok)
nie je zahrnutý v rozpočte Spoločenstva, môže byť
pomoc z tohto fondu vyplatená iba po jej schválení
rozpočtovým orgánom, a to prijatím opravného
rozpočtu.</p>
<p>Platby z fondu sú v zásade obmedzené na financovanie
núdzových operácií, ktoré uskutočňujú
verejné orgány pri odstraňovaní nepoistiteľných
škôd (napríklad na záchranné služby,
obnovenie prevádzky infraštruktúry, provizórne ubytovanie,
čistenie, atď.). Podmienky využitia pomoci zo strany
príjemcu musia byť stanovené v dohode medzi Komisiou a
prijímajúcou krajinou. </p>
<p>Komisia prijala 6. apríla 2005 návrh na nový a
dokonalejší Fond solidarity EÚ (na roky 2007 – 2013) s
rozšíreným rozsahom pôsobnosti a nižšou hranicou
oprávnenosti. Komisia dúfa, že Rada a Európsky parlament
tento návrh v blízkej budúcnosti
prediskutujú.<br>Ďalšie informácie sú k dispozícii
na internetovej stránke:</p>
<p><a name="_Hlt66594395"></a><a name="_Hlt66594386"></a><a name="_Hlt112474158"></a><a name="_Hlt112474159"></a><a name="_Hlt104631672"></a><a name="_Hlt104631673"></a><a name="_Hlt66594404"></a><a name="_Hlt66594405"></a><a name="_Hlt116445820"></a><a name="_Hlt116445821"></a><a name="_Hlt66594382"></a><a name="_Hlt66594383"></a><a
href="http://ec.europa.eu/regional_policy/funds/solidar/solid_en.htm">http://ec.europa.eu/regional_policy/funds/solidar/solid_en.htm</a>
</p>

