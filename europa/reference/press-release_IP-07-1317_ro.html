<h1>
<a name="Heading4"></a><b>Comisia Europeană a numit coordonatorii
pentru proiecte-cheie în domeniul energiei</b></h1>
<h2>
<a name="Heading7"></a><b><i>Comisia Europeană a numit astăzi patru
coordonatori de proiecte în domeniul energiei pentru a monitoriza şi
facilita punerea în aplicare a mai multor proiecte prioritare.
Coordonatorii respectivi vor răspunde de conexiunea de înaltă
tensiune între Franţa şi Spania, de legăturile eoliene
off-shore în zonele Mării Baltice şi Mării Nordului, de
conducta de gaz NABUCCO şi, respectiv, de </i></b><b><i>conexiunea
energetică dintre Germania, Polonia şi Lituania.</i></b></h2>
<p>„Numirea coordonatorilor europeni reflectă angajamentul puternic
pentru promovarea proiectelor prioritare majore din domeniul energiei şi,
totodată, răspunsul Comisiei la aşteptările privind nevoia
de consolidare a securităţii aprovizionării cu energie şi a
interconectării energetice. Coordonatorii selecţionaţi au un
înalt profil tehnic şi politic. Sunt convins că ei vor contribui
la finalizarea cu succes a acestor proiecte”, a declarat Comisarul pentru
energie, Andris Piebalgs.</p>
<p>Sarcina coordonatorilor este de a oferi sprijin strategic, precum şi
sfaturi practice. Sarcina lor este de a se ocupa de obstacolele cu care se
confruntă proiectele, reunind în acest scop părţile
interesate pe plan transfrontalier în vederea definirii de soluţii
optime, precum şi evaluarea impactului proiectelor şi definirea unor
strategii de punere în aplicare corespunzătoare. </p>
<p>Cei patru coordonatori au fost numiţi pentru o perioadă de patru
ani şi urmează să monitorizeze proiecte care se confruntă cu
probleme tehnice, politice sau financiare. </p>
<p>Dl Mario Monti va răspunde de conexiunea de înaltă tensiune
între Franţa şi Spania. Această interconexiune este
esenţială pentru legarea centrului Uniunii de Peninsula Iberică
din punct de vedere al energiei electrice. Legătura este necesară
pentru a asigura aprovizionarea ambelor ţări şi crearea unei
pieţe interne eficiente. </p>
<p>Dl Georg Wilhelm Adamowitsch va supraveghea finalizarea conexiunilor eoliene
<i>off-shore</i> în zonele Mării Baltice şi Mării Nordului
(Danemarca – Germania – Polonia). Scopul proiectului este de a
facilita integrarea în reţeaua continentală a energiei eoliene
<i>off-shore</i> produse la Marea Baltică şi la Marea Nordului. Acest
proiect va constitui o contribuţie majoră la dezvoltarea unei
reţele mai durabile din punct de vedere ecologic.</p>
<p>Dl Jozias Johannes van Aartsen se va ocupa de proiectul conductei de gaz
NABUCCO care leagă Turcia şi Austria, trecând prin România,
Bulgaria şi Ungaria. Scopul acestuia este de a consolida securitatea
aprovizionării în Europa printr-o nouă conductă pentru gazul
produs în Asia Centrală, în regiunea caspică şi în
Orientul Mijlociu.<br>Dl Wladyslaw Mielczarski va contribui la accelerarea
punerii în aplicare a conexiunii energetice între Germania, Polonia
şi Lituania. Această conexiune va lega reţeaua balcanică de
reţeaua continentală (Germania, Polonia) în vederea
creşterii globale a capacităţii şi consolidării
fiabilităţii. </p>
<ul>
<li>Dl Monti este în prezent preşedintele Universităţii
Bocconi din Milano, Italia. A fost, până în 2004, membru al
Comisiei Europene responsabil pentru piaţa internă, servicii
financiare şi politica fiscală (1995-1999) şi, ulterior, pentru
concurenţă (1999-2004). </li>
<li>Dl Adamowitsch a fost până recent secretar de stat al economiei
în Guvernul federal al Germaniei.</li>
<li>Dl van Aartsen a fost ministru al afacerilor externe în guvernul
olandez între 1998 şi 2000.</li>
<li>În fine, dl Mielczarski este profesor la Universitatea din
Lodz.</li></ul><p>În Planul prioritar de interconectare, adoptat de Comisie
la 10 ianuarie 2007<sup><b><a name="fnB1" href="#fn1">[1]</a></b></sup>, în
cadrul comunicării „O politică energetică pentru
Europa” şi al planului de acţiune aferent, adoptate de Consiliul
European la 9 martie 2007, se face referire special la numirea de coordonatori
europeni pentru aceste proiecte.</p>
<hr><p><sup><b><a name="fn1" href="#fnB1">[1]</a></b></sup> COM (2007) 1</p>


