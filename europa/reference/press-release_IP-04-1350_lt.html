<h1>
<a name="Heading4"></a><b>Komisija pa</b><b>skelbė pirmą
pranešimą apie praktinio ruošimosi tolesnei euro zonos
plėtrai padėtį </b></h1>
<p><b><i>Šiandien Europos Komisija pateikė pirmą
pranešimą apie tai, kokiame etape yra praktinis ruošimasis euro
įvedimui naujosiose valstybėse narėse. Po Europos Sąjungos
plėtros euro įvedimas yra kitas svarbus žingsnis toliau
integruojant naująsias valstybes nares. Pranešime skelbiama, jog visos
10 naujųjų ES valstybių nori, kad tai įvyktų 2007-2010
m. Prie ES valiutų keitimo kurso mechanizmo jau prisijungė trys
naujosios valstybės narės, o dar daugiau jų pradėjo
nacionalinės euro banknoto pusės dizaino atrankos procesą. Euro
įvedimas naujosiose valstybėse narėse turėtų būti
greitesnis ir netgi sklandesnis negu dabartinėse euro zonos narėse,
nes apytiksliai 50 proc. gyventojų jau naudojosi euro banknotais ir
monetomis. Bet ramiai laukti nederėtų: dabartinės euro zonos
valstybės narės ruošėsi šešerius metus, ir, nors
dauguma naujųjų šalių piliečių yra
susipažinę su euro banknotais ir monetomis, juos reikia tam parengti
ir užtikrinti, kad perėjimas prie euro bus sklandus ir jiems
naudingas.</i></b></p>
<p>„Nors euras jau yra įsitvirtinusi ir sėkmingai naudojama
valiuta, valstybėms narėms nederėtų menkai vertinti ar
delsti pasiruošimą jo įvedimui - tik taip galėsime
užtikrinti plačią visuomenės paramą ir sklandų
perėjimą,“ - teigė už Ekonomikos ir pinigų
reikalus atsakingas Europos Komisijos narys Joaquinas Almunia.</p>
<p>Pranešimai apie praktinį ruošimąsi euro įvedimui
buvo įprasta praktika prieš sudarant pinigų sąjungą
1999 m., ir prieš išleidžiant apyvarton euro banknotus  bei
monetas 2002 m. Plačiai pripažįstama, kad tokių
pasiruošimų kokybė ir savalaikiškumas padėjo
užtikrinti sėkmingą euro įvedimą.</p>
<p>Dabar, kai nauja šalių grupė ruošiasi prisijungti prie
euro zonos, Komisija vėl pradės teikti tokius pranešimus.</p>
<p>Šiame etape keturios šalys: Estija, Kipras, Lietuva ir
Slovėnija, - paskelbė planuojančios prisijungti prie euro zonos
iki 2007, o kitos šešios išreiškė pageidavimą
tapti euro zonos narėmis ne vėliau kaip 2010 m. Komisija turės
nustatyti, ar save laikanti pasiruošusia prisijungti prie euro zonos
šalis atitinka Sutarties kriterijus, o Taryba, remdamasi Komisijos
rekomendacija, priims galutinį sprendimą. Penkios šalys šiuo
metu svarsto „Didžiojo sprogimo“ scenarijų, pagal
kurį prisijungimas prie euro zonos, t. y. neatšaukiamo euro keitimo
kurso nustatymas ir faktiškas euro banknotų ir monetų
įvedimas, vyktų vienu metu. </p>
<p>Visose dabartinėse euro zonos šalyse, išskyrus Graikiją,
buvo pereinamasis trejų metų laikotarpis, bet nuo tada sukaupta
patirtis rodo, kad tai nebūtina ir net nepatartina daryti naujosiose
šalyse. Tačiau, norint greitai ar net iškart pereiti prie euro,
būtina pradėti tam ruoštis iš anksto - tik taip galima
tikėtis visiško perėjimo „Euro dieną“.</p>
<p>„Eurobarometro“ rugsėjį atliktos apžvalgos
rezultatai rodo, kad naujųjų valstybių narių piliečiai
jau yra susipažinę su euru. Dauguma euro banknotus ir monetas jau yra
matę, o 50 proc. naudojosi jais - tokių asmenų yra ypač daug
Slovėnijoje (atitinkamai 81 ir 79 proc.). Apie 18 proc. piliečių
netgi naudojosi euro banknotais savo šalyje.</p>
<p>Kaip ir prieš 1999 m. tuometinių 15 valstybių narių
piliečiai, taip ir naujųjų valstybių narių
piliečiai neturi vieningos nuomonės dėl euro: galbūt
dėl to, kad jie yra prisirišę prie nacionalinių
valiutų, o gal bijo, kad tai turės įtakos kainoms, o gal ir
dėl abiejų priežasčių. Piliečiai ne tik nori, bet
ir privalo gauti daugiau informacijos apie eurą. Komisija pasirašys
konvencijas su naujosiomis valstybėmis narėmis dėl išsamiai
informacijos kampanijai apie eurą pradėti. </p>
<p></p>

