<h1>
<a name="Heading4"></a><b>Porozumienie między UE a USA w sprawie
handlu winem wzmocni ochronę nazw europejskich i największego rynku
eksportowego Unii</b></h1>
<p><b><i>Unia Europejska i Stany Zjednoczone podpisały pierwsze
porozumienie w sprawie handlu winem, które będzie chroniło nazw
win pochodzących z UE oraz będzie stanowiło zabezpieczenie
największego i najważniejszego dla UE rynku zbytu win europejskich.
Zgodnie z porozumieniem, administracja USA przedstawi Kongresowi propozycję
zmiany statusu nazw takich jak „Burgundy”, „Champagne”,
„Chablis”, „Chianti”, „Madera”,
„Malaga”, „Port”, „Sherry” i
„Tokaj”, uznawanych obecnie w USA za pseudonazwy, oraz ograniczenia
używania tych nazw. Nowe wymagania dotyczące certyfikacji nie
będą obejmowały UE. USA także zaakceptują
najważniejsze zasady etykietowania objęte przepisami
wspólnotowymi oraz zobowiążą się podejmować
starania w celu rozwiązywania wszelkich dwustronnych problemów
dotyczących handlu winem poprzez nieformalne konsultacje dwustronne a nie
na zasadzie mechanizmów rozstrzygania sporów. Obie strony
zobowiązały się również, że negocjacje w sprawie
kolejnego, bardziej ambitnego porozumienia, które rozpoczną się w
ciągu 90 dni po wejściu w życie pierwszego porozumienia,
będą oparte na już osiągniętych wynikach.</i></b></p>
<p>Mariann Fischer Boel, Komisarz UE ds. Rolnictwa i Rozwoju Obszarów
Wiejskich, wyraziła zadowolenie z zawarcia tego porozumienia: „Jestem
zachwycona, że udało nam się sfinalizować to bardzo
ważne porozumienie po 20 latach przerywanych negocjacji. USA stanowią
dla nas największy rynek zbytu, a import win z UE wyniósł w 2004
roku około 2 mld EUR. Umowa ta doprowadzi do wyeliminowania
niepewności prawnej od lat zagrażającej temu sektorowi i
przyniesie korzyści producentom po obu stronach Atlantyku. Sfinalizowanie
pierwszego porozumienia utoruje drogę dla ścisłej
współpracy z USA w sektorze wina.” </p>
<p><b>Kontekst</b></p>
<p>Głównymi elementami porozumienia są:</p>
<p>USA i UE wyraźnie uznają swoje nazwy win jako „nazwy
pochodzenia”.</p>
<p>Administracja USA przedstawi Kongresowi propozycję zmiany statusu i
ograniczenia używania 17 nazw win
europejskich<sup><b><a name="fnB1" href="#fn1">[1]</a></b></sup>, uznawanych
obecnie w USA za pseudonazwy. </p>
<p>USA akceptują najważniejsze zasady etykietowania, objęte
przepisami wspólnotowymi, i zobowiązują się podejmować
starania w celu rozwiązywania wszelkich dwustronnych problemów
dotyczących handlu winem poprzez nieformalne konsultacje dwustronne a nie
na zasadzie mechanizmów rozstrzygania sporów.</p>
<p>Używanie 14 wspólnotowych nazw
tradycyjnych<sup><b><a name="fnB2" href="#fn2">[2]</a></b></sup><sub> </sub>jest
dozwolone w Stanach Zjednoczonych na określonych warunkach i przez
ograniczony czas.</p>
<p>Unia Europejska uznaje stosowane w USA praktyki enologiczne, obecnie
zatwierdzone w USA. Jednakże praktyki te, nieobjęte istniejącymi
odstępstwami wspólnotowymi, będą zaakceptowane jedynie w
odniesieniu do win eksportowanych do UE od chwili, gdy USA zmienią status
17 nazw win pochodzących z UE, uznawanych obecnie w USA za pseudonazwy.</p>
<p>Eksport wina pochodzącego z UE, w tym eksport win poniżej 7 % obj.
alkoholu, nie jest objęty obowiązującymi w USA wymaganiami
dotyczącymi certyfikacji, przyjętymi w 2004 roku. Od chwili, gdy USA
zmieniły status 17 nazw win pochodzących z UE, uznawanych obecnie w
USA za pseudonazwy, będą one podlegały bardzo mocno uproszczonym
wymaganiom wspólnotowym dotyczącym certyfikacji.</p>
<p>Drugi etap negocjacji rozpocznie się 90 dni po wejściu w życie
porozumienia i obejmie między innymi dyskusje na temat oznaczeń
pochodzenia geograficznego, nazw pochodzenia i przyszłości dawnych
pseudonazw, używania nazw tradycyjnych, win o niskiej zawartości
alkoholu, certyfikacji, praktyk enologicznych oraz dyskusję na temat
utworzenia wspólnego komitetu ds. zagadnień dotyczących wina.</p>
<p>Obie strony zgadzają się również, co do wymiany
poglądów w sprawach dotyczących międzynarodowego handlu
winem i rozwiązań umożliwiających bardziej
ustrukturyzowaną współpracę w sektorze wina.</p>
<hr><p><sup><b><a name="fn1" href="#fnB1">[1]</a></b></sup> 	„Burgundy”,
„Chablis”, „Champagne”, „Chianti”,
„Claret”, „Haut-Sauterne”, „Hock”,
„Madera”, „Malaga”, „Marsala”,
„Moselle”, „Port”, „Retsina”,
„Rhine”, „Sauterne”, „Sherry” oraz
„Tokaj”.</p>
<p><sup><b><a name="fn2" href="#fnB2">[2]</a></b></sup>
	„Château”, „classic”, „clos”,
„cream”, „crusted”/„crusting”,
„fine”, „late bottled vintage”, „noble”,
„ruby”, „superior”, „sur lie”,
„tawny”, „vintage” oraz „vintage character”.
</p>


