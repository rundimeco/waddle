<h1>
<a name="Heading4"></a><b>Evropská komise posiluje dialog
s Čínou v oblasti zaměstnanosti a sociálních
věcí</b></h1>
<p><b><i>EU a Čína budou pravidelně pořádat
setkání a výměny informací týkající se
zaměstnanosti a sociálních věcí v rámci
memoranda o porozumění, které bude podepsáno v
pondělí 5. září 2005 na vrcholné schůzce EU a
Číny. Memorandum o porozumění uzavřené mezi
Evropskou komisí a čínskou vládou poskytne rámec pro
dialog v oblastech, jako jsou sociální ochrana,
sociální soudržnost, pracovněprávní předpisy,
zaměstnanost, pracovní vztahy a sociální dialog.
Každá strana navštíví druhou alespoň jednou za
rok, střídavě v Bruselu a v Pekingu.</i></b></p>
<p>Vladimír Špidla, evropský komisař pro zaměstnanost,
sociální věci a rovné příležitosti,
prohlásil, že memorandum bude představovat pevný základ
politického dialogu a spolupráce. „Toto memorandum poskytne
oběma stranám možnost vzájemného učení.
Čína je zemí s rychle se rozvíjejícím
hospodářstvím a hraje důležitou úlohu v
mezinárodním obchodě – nastal tedy čas k
zahájení politického dialogu mezi EU a Čínou o
otázkách zaměstnanosti a sociálních věcí.
V globalizovaném světě se všichni můžeme
učit od druhých. Pokud jde o nás, rádi vysvětlíme,
jak funguje evropský sociální model.“</p>
<p>Čína projevila zvláštní zájem o zkušenosti
EU v oblasti systémů sociálního zabezpečení.
Vzhledem k tomu, že zahájila důležité změny
v duchu „harmonického rozvoje“, zajímá se
rovněž o integrovaný přístup EU v oblasti
hospodářské soutěže, zaměstnanosti a
sociální soudržnosti. Hospodářský růst
Číny a změny jejího trhu práce a demografie, jež
vedou ke značným migračním tokům uvnitř země,
učinily z těchto otázek politické priority. </p>
<p>První setkání věnované politickému dialogu,
pořádané v rámci memoranda o porozumění,
se bude konat 6. září v Pekingu a bude zaměřeno na
odborné vzdělávání a lidské zdroje. Poté EU a
Čína schválí pracovní program, v němž
budou stanovena data a témata příštích
setkání. </p>
<p>Společný projekt EU a Číny týkající se
technické pomoci ve výši 40 milionů EUR, jež bude
určena na reformu sociálního zabezpečení, bude
zahájen v Pekingu na začátku příštího roku.
Při této příležitosti skupina odborníků EU
poskytne svou pomoc a know-how při sběru údajů
v oblasti sociálního zabezpečení a při
vypracování spolehlivých statistik. </p>
<p>Obě strany pracovaly na tomto memorandu od návštěvy
čínského ministra  práce a sociálního
zabezpečení v Evropské komisi v listopadu 2001, kdy
byla uzavřena dohoda o oblastech a možném základu
budoucí spolupráce. Memorandum o porozumění má
čtyřletou platnost. EU již uzavřela podobná memoranda
se Spojenými státy a s Japonskem. </p>

