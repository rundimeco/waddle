<h1>
<a name="Heading4"></a><b>Záchrana životov cestujúcich:
</b><b>Komisia naliehavo žiada členské štáty, aby
zlepšili svoju odozvu na tiesňové volania na číslo
112</b></h1>
<p><b><i>Európska komisia dnes vyzvala členské štáty na
zlepšenie svojej odozvy na volania na číslo 112. Na jednotné
tiesňové európske telefónne číslo sa dá
zavolať z akéjkoľvek pevnej linky alebo mobilného
telefónnu v rámci EÚ 25, ale v praxi číslo
112 nefunguje tak, ako by malo. Niektoré krajiny nezaviedli prostriedky,
ktoré zvládnu počet požadovaných jazykov,
v iných sa vhodná technológia na geografické
zisťovanie volajúcich z mobilných telefónov ešte
nezaviedla, a v mnohých krajinách ľudia jednoducho
nevedia, že takáto služba existuje.  Členské
štáty súrne potrebujú investovať ďalšie
prostriedky na vyriešenie logistických a jazykových
problémov a potom lepšie informovať občanov o tomto
čísle. </i></b></p>
<p>Komisárka pre informačnú spoločnosť a média
Viviane Redingová povedala:<i> „Pri narastajúcom počte
medzinárodných služobných ciest a nespočetnom
množstve rodín, ktoré dovolenkujú v zahraničí
pravidelne je toto celoeurópske tiesňové číslo
absolútnou nutnosťou, nie luxusným doplnkom. Na aké
číslo zavoláte, ak ste Brit a potrebujete sanitku počas
dovolenky v Grécku? Na aké číslo zavoláte zo
svojho mobilu, ak sa vám stane dopravná nehoda vo Švédsku
alebo vo vašom byte v Prahe dôjde k požiaru?  
Musí sa skončiť doba, keď tiesňové číslo
112 je „jedným z najlepšie uchovávaných
tajomstiev v Európe“.  A vlády musia investovať
potrebné prostriedky s cieľom poskytnúť službu, na
ktorú sa dá spoľahnúť.   Nemôžeme si
dovoliť, aby táto služba nebola úspešná.
Nečinnosť by mohla zvýšiť čas reakcie na
tiesňové volanie a z toho dôvodu ohroziť
ľudské životy.“ </i></p>
<p>Číslo 112 bolo pôvodne zavedené ako číslo,
ktoré mohli používať občania cestujúci do
zahraničia, keďže kamkoľvek pôjdu, museli by si 
zapamätať len jedno číslo.  Zavedenie tohto čísla
prestavovalo výzvu pre všetky krajiny, keďže museli
koordinovať činnosti viacerých verejných orgánov na
celoštátnej alebo miestnej úrovni. Niektoré
členské štáty dosiahli dobré výsledky pri reakcii
na tiesňové volania, preto je Komisia presvedčená, že
podelenie sa s osvedčenými postupmi v rámci EÚ
predstavuje prínos.</p>
<p>Komisárka Redingová zaslala v júli ministrom
zodpovedným za číslo 112 vo všetkých 25
členských štátoch EÚ listy a pýtala sa ich na
vývoj v príslušných krajinách pri
implementácii a propagácii jednotného tiesňového
európskeho čísla 112. Komisia tiež dnes pozvala
zástupcov všetkých 25 členských štátov
EÚ  na konferenciu do Bruselu, aby sa podelili o „osvedčené
postupy“ pri spracúvaní volaní na číslo 112. 
Dnešná konferencia je prvou svojho druhu na európskej úrovni
s cieľom spojiť správne orgány zo všetkých
členských štátov, ktoré sú zodpovedné za
elektronickú komunikáciu a civilnú ochranu. Pozvali
tiež združenia spotrebiteľov, aby sa zúčastnili ako
pozorovatelia. Bude sa venovať tomu, čo doteraz členské
štáty urobili a či je možné zlepšenia
dosiahnuť na celoštátnej úrovni pri zohľadnení
skúseností ostatných členských štátov. Do
tejto oblasti patrí zvýšenie jazykových schopností
v centrách tiesňových volaní, zriadenie
integrovaných centier, ktoré by spájali všetky služby
a zabezpečili ľahký prístup
k informáciám o umiestnení volajúceho. </p>
<p>S cieľom budovať na výsledkoch dnešnej konferencie
Komisia navrhne vytvorenie odbornej skupiny delegátov
z príslušných verejných orgánov, aby sa
praktickým spôsobom venovali tomu, ako napraviť nedostatky,
ktoré sa doteraz zistili. Komisia je presvedčená, že
konferencia a práca skupiny expertov pomôžu
zlepšiť kvalitu tiesňových služieb, ktoré sa
poskytujú občanom EÚ, najmä keď sú na
cestách.</p>
<p>Okrem toho mnoho centier tiesňových volaní potrebuje
modernizáciu vybavenia, aby mohli prijímať a reagovať
na „automatické“ núdzové volania (eCalls), ktoré
čoskoro budú môcť realizovať autá
v prípade nehody, aj keď bude vodič v bezvedomí.
Systémy eCall môžu nahlásiť tiesňovej službe,
kde sa presne nachádzate, ak budú môcť spracovať
údaje (pozri<b> </b><a
href="/rapid/pressReleasesAction.do?reference=IP/05/1137&format=HTML&aged=0&language=EN&guiLanguage=fr">IP/05/1137</a>).
Keby sa všetky autá v Európe vybavili technológiou
eCall, mohlo by to znížiť čas reakcie na tiesňové
volanie až o 50 % vo vidieckych oblastiach
a v mestských oblastiach až o 40 %, čím by sa
za rok zachránilo 2 500 životov. </p>
<p>Aj keď informovanie verejnosti o existencii čísla 112
narastá, Komisia je presvedčená, že na jej propagáciu
by sa dalo viac urobiť. Ak Komisia bude spokojná s celkovou
kvalitou tejto služby, začne komunikačnú kampaň
o výhodách čísla 112 na zvýšenie
informovanosti širokej verejnosti. </p>
<p>Rozšírenie spoľahlivej a efektívnej tiesňovej
služby pomocou čísla 112 a využívanie
technológie eCall sú súčasťou stratégie EÚ
„Európska informačná spoločnosť 2010“
(i2010) na podporu rastu a zamestnanosti v digitálnom
hospodárstve. Komisárka Redingová už signalizovala svoju
ochotu naplno využiť právomoci Komisie s cieľom
zabezpečiť, aby sa súčasné právne predpisy
o elektronickej komunikácii, vrátane predpisov EÚ
o jednotnom európskom tiesňovom čísle efektívne
realizovali vo všetkých 25 členských štátoch. 
</p>
<p><b>Súvislosti: </b></p>
<p>V článku 26 smernice univerzálnych služieb (2002/22/ES)
sa uvádza, že členské štáty musia
zabezpečiť, aby volania z pevných liniek
a mobilných telefónov na číslo 112 boli bezplatné.
Okrem toho sa na hovory musí vhodne reagovať. Táto situácia
by sa mala zlepšiť tým, že sa tiesňovým
centrám umožní, aby spracúvali informácie
o umiestnení volajúceho.  Členské štáty by
mali tiež propagovať číslo 112 ako jednotné
európske tiesňové číslo.</p>
<p>Komisia a európsky automobilový priemysel sa vo februári
2005 dohodli na akčnom pláne, cieľom ktorého je
zabezpečiť, aby bola technológia eCall  dostupná vo
všetkých nových autách od roku 2009.<br>Ďalšie
údaje sú k dispozícii v pripojených
<b>základných informáciách</b> :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+ <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

