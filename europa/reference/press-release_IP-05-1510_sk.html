<h1>
<a name="Heading4"></a><b> „.eu“: nová
internetová adresa Európy sa uvádza do prevádzky
7. decembra</b></h1>
<p><b><i>Komisia dnes oznámila, že doména najvyššej
úrovne „.eu“, prostredníctvom ktorej sa
podnikateľským subjektom, verejným orgánom
a občanom umožňuje zvoliť si pre ich internetovú
stránku a adresu elektronickej pošty celoeurópske
internetové meno, sa uvádza do prevádzky
7. decembra 2005. Vďaka prípone „.eu“ sa
používateľom poskytuje možnosť vyjadriť
celoeurópsku prítomnosť a ambície alebo spriaznenosť
s celou Európou. Táto prípona len dopĺňa,
a teda nenahrádza, kódy jednotlivých krajín, akými
sú napr. „.fr“ pre Francúzsko, „.pl“ pre
Poľsko alebo „.uk“ pre Veľkú Britániu. 
Držitelia prednostných práv, vrátane
podnikateľských subjektov, budú môcť požiadať
o registráciu doménových mien v priebehu
štvormesačného  zavádzacieho obdobia (sunrise period) pod
podmienkou, že sú etablovaní v Európskej únii. Od
7. apríla 2006 sa registrácia sprístupní
žiadostiam z radov širokej verejnosti. So zavedením
domény .eu plní Komisia sľub, ktorý dala na zasadaní
Európskej rady v Lisabone v roku 2000, keď sa zaviazala
poskytnúť európskej informačnej spoločnosti
internetovú identitu v medziach spoľahlivých pravidiel
EÚ.</i></b></p>
<p>„Očakávam, že doména najvyššej
úrovne .eu dosiahne význam obdobného rozsahu ako .com", uviedla
komisárka pre informačnú spoločnosť
a médiá Viviane Redingová. „Podnikateľské
subjekty si prostredníctvom domény .eu rozšíria svoj
trhový dosah a zároveň si podľa právnych predpisov
EÚ zabezpečia ochranu proti narušiteľom systému
(cybersquatter). Občanom môže adresa „.eu“
pomôcť vo väčšej miere zviditeľniť
vlastnú prítomnosť alebo prítomnosť ich školy,
univerzity alebo klubu na internete. Nová európska doména
najvyššej úrovne preto ponúka jedinečnú
príležitosť pre moderné cezhraničné on-line
obchodovanie.“ </p>
<p>Doménové meno sa používa na identifikáciu
počítača alebo siete na internete. Príkladom
doménového mena je „europa.eu.“ a v každej
adrese elektronickej pošty ním je tá časť, ktorá
nasleduje po znaku „@“. Domény najvyššej úrovne
(Top Level Domains, TLD) sú základným kameňom
medzinárodného systému internetových doménových
mien. Sú to „prípony“ na konci doménového mena
a patria do dvoch základných kategórií: </p>
<ul>
<li>všeobecné TLD (gTLD), ktoré nie sú späté
s nijakou krajinou, ako napr. „.com“, „.org“ a
„.int“, a</li>
<li>TLD v podobe kódu krajiny (ccTLD) ako napr. „.uk“,
„.fr“, „.de“, atď.</li></ul><p>Doménu
najvyššej úrovne .eu spravuje a prevádzkuje
súkromný neziskový register
EURid<sup><b><a name="fnB1" href="#fn1">[1]</a></b></sup>, ktorý Komisia
vybrala na základe otvorenej výzvy. Žiadosti
o registráciu doménových mien bude v registri EURid
vybavovať rozsiahla sieť akreditovaných registrátorov. O
registráciu doménových mien je možné požiadať
len prostredníctvom jedného z takých akreditovaných
registrátorov. Zoznam všetkých registrátorov a jazykov,
v ktorých je možné registráciu uskutočniť, sa
nachádza na tejto internetovej stránke: <a
href="http://list.eurid.eu/registrars/">http://list.eurid.eu/registrars/</a>
</p>
<p>Spočiatku bude možnosť požiadať
o registráciu mien „.eu“ vyhradená pre
držiteľov ochrannej známky a verejné orgány (od
7. decembra 2005 do 6. februára 2006). Potom sa
táto možnosť rozšíri na držiteľov iných
„prednostných práv“, akými sú názvy
obchodných spoločností alebo obchodné označenia (od
7. februára do 6. apríla 2006). Napokon
môže o registráciu doménového mena
„.eu“ požiadať ktokoľvek, kto je etablovaný
v Európskej únii.</p>
<p>Na prihlášky prijaté v priebehu počiatočnej
štvormesačnej fázy a v období po nej sa
uplatní zásada „výhody prvého
žiadateľa“. Ak teda dvaja žiadatelia majú
prednostné právo na to isté meno, zaregistruje sa
prihláška, ktorá bola doručená skôr. Tá
istá zásada sa bude uplatňovať aj od
7. apríla 2006, keď sa registrácia sprístupní
všetkým záujemcom.</p>
<p>Ďalšie informácie</p>
<p>Domovská stránka EURid:  <a
href="http://www.eurid.eu/en">http://www.eurid.eu/en</a> </p>
<p><a name="_Hlt120360895"></a><a name="_Hlt120360788"></a>Rozhodnutie
organizácie ICANN (Internetové združenie pre registráciu
mien a čísiel) o doméne „.eu“:  </p>
<p><a
href="http://www.icann.org/announcements/announcement-23mar05.htm">http://www.icann.org/announcements/announcement-23mar05.htm</a>
</p>
<p>Informačný materiál Európskej komisie o doméne
„.eu“:   </p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2331">http://ec.europa.eu/information_society/newsroom/cf/itemlongdetail.cfm?item_id=2331</a></p>
<p><a
href="/rapid/pressReleasesAction.do?reference=MEMO/05/457&format=HTML&aged=0&language=EN&guiLanguage=en">MEMO/05/457</a></p>
<hr><p><sup><b><a name="fn1" href="#fnB1">[1]</a></b></sup> 	EURid je pracovným
názvom neziskového konzorcia tvoreného 3 registrami:DNS-BE
(Belgicko), IIT CNR (Taliansko) a NIC SE (Švédsko).</p>


