<h1>
<a name="Heading4"></a><b>Komisja Europejska występuje z
propozycją całościowej strategii pomocy </b><b>UE dla
Palestyńczyków </b></h1>
<p><b><i>Komisja przyjęła Komunikat skierowany do Rady i Parlamentu
Europejskiego zatytułowany „Współpraca UE—Palestyna
po wycofaniu się Izraela ze Strefy Gazy – w stronę
rozwiązania dwupaństwowego”. Celem jest wprowadzenie w
życie całościowej, średniookresowej strategii wsparcia UE
dla Palestyńczyków. Strategia ta obejmuje działania
niezbędne dla stworzenia państwa palestyńskiego, które
będzie w stanie funkcjonować zarówno w sferze politycznej, jak i
gospodarczej. Jest ona bezpośrednią odpowiedzią na nowe
możliwości, które pojawiły się po wycofaniu się
Izraela ze Strefy Gazy oraz na ocenę potrzeb przeprowadzaną obecnie
przez Jamesa Wolfensohna, specjalnego wysłannika Kwartetu
Bliskowschodniego. James Wolfensohn zaapelował do wspólnoty
międzynarodowej o podwojenie sumy pomocy dla Palestyńczyków.
Oznaczałoby to wzrost z 200 do 300 mln euro przekazanych na pomoc z
unijnego budżetu. W przypadku, gdy wycofanie się Izraela ze Strefy
Gazy umożliwi postęp w realizacji założeń mapy drogowej
oraz pod warunkiem, że inne państwa oferujące pomoc znacznie
zwiększą kwoty, które mają zamiar przekazać, Komisja
jest gotowa zaproponować zgromadzenie dodatkowych funduszy za zgodą
Państw Członkowskich UE oraz Parlamentu Europejskiego. Zaproponowana w
dniu dzisiejszym strategia bazuje na realizowanym w chwili obecnej pakiecie
natychmiastowej pomocy wynoszącej 60 mln euro.</i></b></p>
<p>Na spotkaniu w Brukseli, Komisarz ds. Stosunków Zewnętrznych i
Europejskiej Polityki Sąsiedztwa, Benita Ferrero-Waldner przyznała:
<i>„Nie możemy zaprzepaścić szansy, jaką daje nam
wycofanie się Izraela ze Strefy Gazy. Jako największy ofiarodawca
pomocy dla Palestyńczyków, Unia Europejska zdecydowana jest
działać z całą stanowczością wykorzystując
możliwości oraz stawiając czoła wyzwaniom, jakie
pojawią się po wycofaniu. Zaprezentowana dziś przeze mnie
strategia określa zadania, których realizacji możemy się
podjąć oraz warunki, które należy spełnić, aby
była owocna. Mam nadzieję, że Państwa Członkowskie
zaakceptują to stanowisko tak, abyśmy mogli wspólnie
wykorzystać w sposób maksymalny siłę naszego
działania". </i></p>
<p><i>Komisarz dodała także, że „Komisja gotowa jest
wystąpić do Parlamentu Europejskiego i Rady o zmobilizowanie znacznych
dodatkowych środków Wspólnoty pod warunkiem wystarczającego
postępu w realizacji zadań określonych w mapie drogowej. Liczymy,
że inni ofiarodawcy postąpią podobnie. Europa gotowa jest
pełnić rolę głównego partnera w procesie pokojowym, o
ile wszystkie strony będą czynić rzeczywiste wysiłki na
rzecz stworzenia warunków, w których będzie możliwe
pomyślne zakończenie tego procesu”.</i></p>
<p>Zaproponowana przez Komisję strategia powstała w oparciu o plan
działania Europejskiej Polityki Sąsiedztwa przyjęty wspólnie
z władzami Palestyny rok temu, jednakże odzwierciedla ona nowe
możliwości. Należy się spodziewać, że w obecnej
sytuacji, po wycofaniu się Izraela ze Strefy Gazy, możliwe będzie
stworzenie warunków umożliwiających ożywienie
palestyńskiej gospodarki. Zawarte w Komunikacie szczegółowe
propozycje dotyczą potrzeby wsparcia tego aspektu przygotowań do
stworzenia państwa palestyńskiego, na równi ze stworzeniem jego
administracji politycznej.</p>
<p>W Komunikacie ustalono również inne kryteria, których
spełnienie uzasadni dalszą pomoc UE, zależną
również od postępu w sześciu dziedzinach priorytetowych
określonych przez specjalnego wysłannika Kwartetu
Bliskowschodniego<sup><b><a name="fnB1" href="#fn1">[1]</a></b></sup>.</p>
<p>W swoim Komunikacie Komisja zachęca również do
powoływania praktycznych trójstronnych inicjatyw między Unią
Europejską, Izraelem i Palestyńczykami, wykorzystujących niedawne
sukcesy w dziedzinach energetyki i transportu.</p>
<p><b>Wspieranie wyborów, systemu sądowego i państwa
prawa</b></p>
<p>Dalsze wsparcie procesu wyborczego; pomoc Palestyńczykom w ich
wysiłkach na rzecz reform w dziedzinie sądownictwa; stworzenie
krótkoterminowej strategii konsolidującej państwo prawa,
obejmującej walkę z korupcją i z przestępczością
zorganizowaną.</p>
<p><i>Kryteria zaangażowania UE</i>: wdrożenie zaleceń
obserwatora wyborów z ramienia UE; zobowiązanie rządu
palestyńskiego do przeprowadzenia reform określonych w planie
działania Europejskiej Polityki Sąsiedztwa.</p>
<p><b>Promowanie reformy rządu palestyńskiego</b></p>
<p>Wspieranie wysiłków na rzecz modernizacji administracji podatkowej;
pomoc w dalszym rozwoju kontroli finansowej.</p>
<p>Należy podjąć w trybie nagłym środki pomocy dla
palestyńskich reform administracji publicznej w całej
służbie cywilnej. UE powinna pomóc we wzmocnieniu wydajności
poprzez przekazanie pomocy technicznej oraz projekty twinningowe (stworzenie
bliskich powiązań z administratorami europejskimi celem wymiany
najlepszych praktyk).</p>
<p><i>Kryteria zaangażowania UE</i>: wzmocnienie odpowiedzialności
instytucji publicznych, postęp w restrukturyzacji ministerstw.</p>
<p><b>Poprawa warunków handlu i inwestycji w gospodarce
palestyńskiej</b></p>
<p>Aby wzmocnić swoją gospodarkę, Zachodni Brzeg i Strefa Gazy
potrzebują pomocy w rozwiązaniu wciąż aktualnego problemu
silnej zależności od gospodarki Izraela, potrzebne są
również większe wysiłki na rzecz zróżnicowania
rynków. Wyróżniono następujące priorytety:</p>
<ul>
<li>Rozwój dwustronnych oraz regionalnych stosunków handlowych poprzez
polepszenie dostępu do rynku produktów palestyńskich; pomoc
techniczna; dialog mający na celu rozwiązywanie problemów
regulacyjnych; włączenie gospodarki palestyńskiej do gospodarki
regionu.</li>
<li>Praktyczne inicjatywy trójstronne pomiędzy Unią
Europejską, Izraelem i Palestyńczykami, oparte na ostatnich sukcesach
w dziedzinie energetyki i transportu.</li>
<li>Rozwój administracji celnej poprzez oddelegowanie ekspertów oraz,
za zgodą stron, poprzez udział strony trzeciej w kontroli
granicy.</li>
<li>Stworzenie środowiska umożliwiającego przeprowadzanie
inwestycji w sektorze prywatnym poprzez wspieranie rządu
palestyńskiego w przeglądzie ram prawnych; wsparcie sektora prywatnego
poprzez możliwe wsparcie kształcenia zawodowego, mikrokredyty oraz
wznowienie działalności Europejskiego Banku Inwestycyjnego na
terytorium Palestyny.</li></ul><p><i>Kryteria zaangażowania UE</i>: znaczna
poprawa bezpieczeństwa i dostępu, prowadzenie działań
związanych z sześcioma punktami określonymi przez wysłannika
„Kwartetu”; gwarancje Izraela dotyczące funkcjonowania
przejść granicznych na lotnisko oraz do portu.</p>
<p><b>Odbudowa infrastruktury Zachodniego Brzegu i Strefy Gazy.</b></p>
<p>Komisja określiła swoje wstępne plany wsparcia odbudowy
infrastruktury (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
Komisja Europejska wesprze Palestyńczyków kwotą €280 mln w
2005</a> r.). Dalszy, całościowy plan odbudowy będzie musiał
obejmować transport, energetykę, dostawę wody i zarządzanie
odpadami, rozwój terenów wiejskich, odbudowę budynków
instytucji takich jak sądy i służby bezpieczeństwa. </p>
<p><i>Kryteria zaangażowania UE</i>: Zmniejszenie ograniczeń
poruszania się i dostępu dla osób i towarów; niezbędna
koordynacja działań państw udzielających pomocy.</p>
<p>Szczegółowe informacje dotyczące wsparcia UE dla
bliskowschodniego procesu pokojowego można znaleźć na stronie
internetowej </p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup> Przejścia
graniczne, połączenie między Zachodnim Brzegiem a Gazą,
swoboda poruszania się na Zachodnim Brzegu, lotnisko i port morski, domy w
osiedlach oraz szklarnie.</p>


