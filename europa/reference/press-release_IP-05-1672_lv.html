<h1>
<a name="Heading4"></a><b>Eiropas Komisija vēlas sekmēt
videi draudzīgus transportlīdzekļus</b></h1>
<p><b><i>Eiropas Komisija šodien ierosināja jaunu tiesību aktu,
kura mērķis ir sekmēt videi draudzīgu
transportlīdzekļu tirgus izveidi nolūkā samazināt
piesārņojošu vielu emisiju transporta nozarē. Jaunajos
Eiropas noteikumos paredzēts, ka valstu administrācijām
jārezervē ceturtdaļa no ikgadējiem
transportlīdzekļu iegādei paredzētajiem līdzekļiem
videi draudzīgu transportlīdzekļu iegādei;
tādējādi šie noteikumi transportlīdzekļu
ražotājiem sniegs nepieciešamās garantijas, lai tie
varētu izstrādāt šādus transportlīdzekļus
plašākam tirgum.</i></b></p>
<p><i>„Sakarā ar pieaugošajām piesārņojuma
problēmām pilsētās un nepārtraukto naftas cenu
pieaugumu, ir jārod risinājumi, lai palīdzētu autotransporta
nozarei ražot videi draudzīgākus
transportlīdzekļus,”</i> paziņoja Žaks Barro (Jacques
Barrot), Komisijas priekšsēdētāja vietnieks un komisārs
transporta jautājumos. Enerģētikas komisārs Andris Piebalgs,
kas pievienojies direktīvas priekšlikumam, piebilda:
<i>„Šie pasākumi ļaus ilgākā laika posmā
paaugstināt energoefektivitāti transporta nozarē, kas ir viena no
vispiesārņojošākajām un viena no lielākajām
enerģijas patērētājām.”</i></p>
<p>Ņemot vērā pastāvīgo izaugsmi transporta nozarē
un šīs izaugsmes neizbēgamās sekas –
piesārņojumu un atkarību no naftas -, Komisija šobrīd
uzsver vajadzību attīstīt videi draudzīgu
transportlīdzekļu tirgu. Eiropas Savienībā autotransports
patērē aptuveni ceturtdaļu enerģijas un rada aptuveni
ceturtdaļu CO<sub>2</sub> emisiju. Transportlīdzekļu emisiju
samazināšanas un enerģijas ekonomijas potenciāls ir
ievērojams. Tomēr nepieciešamās tehnoloģijas vēl
joprojām ir dārgākas par tām, kuras izmanto
tradicionālo transportlīdzekļu ražošanā.</p>
<p>Tāpēc Eiropas Komisija ir nolēmusi rīkoties, lai
attīstītu jaunu transportlīdzekļu paaudzi, kas
patērē mazāk enerģijas un rada mazāk
piesārņojošu izmešu. Direktīvā noteikts, ka
publiskās pārvaldes iestādes (valsts, teritoriālās
kopienas, publisko tiesību subjekti, valsts uzņēmumi un
uzņēmumi, kuri sniedz transporta pakalpojumus, pamatojoties uz
līgumu ar publiskās pārvaldes iestādēm) vismaz
25 % no ikgadējiem līdzekļiem, kas atvēlēti smago
transportlīdzekļu (vairāk kā 3,5 tonnas) iegādei
(pirkums vai līzings), piešķir saskaņā ar Eiropas
efektivitātes normām
(EEV)<sup><b><a name="fnB1" href="#fn1">[1]</a></b></sup> videi
draudzīgāku transportlīdzekļu iegādei. Smago
transportlīdzekļu kategorijā ietilpst autobusi un
lielākā daļa kravas automašīnu, piemēram,
atkritumu savākšanas transportlīdzekļi.</p>
<p>Sākotnēji pienākumu iegādāties videi draudzīgus
transportlīdzekļus attiecina uz tām transportlīdzekļu
kategorijām, kuru nozīmīgi pircēji ir publiskās
pārvaldes iestādes (tās iegādājas aptuveni 6 %
kravas automašīnu un aptuveni trešdaļu autobusu).
Palielināts pieprasījums pēc videi draudzīgiem šīs
kategorijas transportlīdzekļiem ļaus atbalstīt to
attīstību, jo, radot pietiekamu pieprasījumu, tiek veidots
dzīvotspējīgs tirgus, kurā var īstenot
apjomradītus ietaupījumus. </p>
<p>Turklāt Komisijas veiktie pētījumi liecina par pozitīvu
ietekmi uz Eiropas autotransporta nozares konkurētspēju.
Ražotāju piedāvāti videi draudzīgi
transportlīdzekļi būs nozīmīgs konkurētspējas
faktors, ņemot vērā pilsētu piesārņojuma
problēmas, ar ko sastapušās vairākas pasaules valstis, kuras
piedzīvojušas strauju ekonomisko izaugsmi.</p>
<p>Komisija izskatīs iespēju nākošajā posmā
attiecināt kvotas noteikšanas pienākumu arī uz citām
transportlīdzekļu kategorijām. Cita starpā ar direktīvu
tiks atbalstīta arī tādu transportlīdzekļu
attīstība, kurus var darbināt ar degvielu, kurā ir liels
biodegvielas piemaisījums (skatīt <a
href="/rapid/pressReleasesAction.do?reference=IP/05/1546&format=HTML&aged=0&language=EN&guiLanguage=en">IP/05/1546</a>
par rīcības plānu biomasas izmantošanai). Tas pats attiecas
uz tādām piedziņas tehnoloģijām kā dabasgāze,
sašķidrināta naftas gāze, ūdeņradis,
elektrodzinēji vai hibrīdtransportlīdzekļi, kuri apvieno
iekšdedzes dzinēju un elektrodzinēju.</p>
<p>Eiropas fondi ir atbalstījuši šīs tehnoloģijas
pētniecības un attīstības programmās un ar
struktūrfondu palīdzību. Komisijas priekšlikums ir iesniegts
Padomei un Eiropas Parlamentam saskaņā ar koplēmuma
procedūru. </p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> Saskaņā ar
Direktīvu 2005/55/EK, OV L 275/1, 20.10.2005.</p>


