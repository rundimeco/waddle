<h1>
<a name="Heading4"></a><b>Euroopa naabruspoliitika: esimesed
tegevuskavad</b></h1>
<p><b><i>Moldova, Ukraina, Maroko, Tuneesia, Jordaania, Iisrael ja Palestiina
omavalitsus on esimesed Euroopa Liidu naabrid, kellega on kokku lepitud
tegevuskavade suhtes, milles võtab konkreetse kuju Euroopa
naabruspoliitikas sisalduv uus ettepanek.  Need esimesed tegevuskavad, mis
Euroopa Komisjon täna heaks kiitis, on koostatud iga maaga peetud
läbirääkimiste käigus ning arvestavad iga maa erihuvidega.
Tegevuskavad aitavad kaasa demokraatia, hea valitsemistava, õigusriigi
põhimõtete ja inimõiguste kaitse tugevdamisele ning majanduse
kaasajastamisele. Konkreetsete soodustustena sisalduvad tegevuskavades
võimalused osaleda mõnedes ELi programmides ning ühtses turus. 
Lisaks annab Euroopa Liit rohkem konkreetselt piiriüleste probleemidega
(migratsioon ja salakaubavedu) tegelemisele suunatud abi ning parandab teatud
valdkondades (nt energia ja transport) füüsilisi ühendusi Euroopa
Liiduga. </i></b></p>
<p><i>„Minu eesmärk on luua laienenud Euroopa Liidu piiride
ümber sõprade ring,“ ütles Benita Ferrero-Waldner,
välissuhete ja Euroopa naabruspoliitika volinik. „Me oleme teinud
koostööd oma naabritega, et töötada välja iga
koostööpartneri vajadustele ja soovidele vastavad erikavad. Meie
pakutu – tihedam koostöö, rohkem finantsabi ning võimalus
saada kasu tihedamatest suhetest Euroopaga – on kasulik
mõlemapoolselt paljudes valdkondades haridusest keskkonnaküsimusteni
ja transpordist terrorismivastase võitluseni.“    </i></p>
<p>Tegevuskavad kajastavad Euroopa Liidu otsust mitte lubada uute eraldusjoonte
tekkimist laienenud Liidu ümber, vaid pigem „eksportida“ ELi
stabiilsust ja jõukust. Tegevuskavad:</p>
<ul>
<li>pakuvad abi seadusandluse ja eeskirjade ELi sätetega kooskõlla
viimisel, et lihtsustada pääsemist ELi siseturule,</li>
<li>pakuvad osalemist mitmetes ELi programmides, sh hariduse, teaduse, keskkonna
ja audiovisuaalvaldkonnas,</li>
<li>tugevdavad koostööd piirivalve ja migratsiooni valdkonnas ning
võitluses inimkaubanduse, organiseeritud kuritegevuse, rahapesu ning
finants- ja majanduskuritegude vastu,</li>
<li>parandavad ühendusi ELiga energia, transpordi ja infotehnoloogia
valdkonnas, ning</li>
<li>tugevdavad dialoogi ja koostööd terrorismivastase võitluse ja
massihävitusrelvade leviku tõkestamise ning regionaalsete konfliktide
lahendamise valdkonnas. </li></ul><p>Iga maa puhul kujutab tegevuskava endast
koostööplaani Euroopa Liiduga järgmiseks kolmeks kuni viieks
aastaks. Tegevuskavad ei asenda jõusolevaid assotsiatsiooni- või
koostöölepinguid, vaid pigem arendavad neid edasi. Tegevuskavad
võimaldavad prioriteete paremini paika panna ning aitavad finantsabi
tihedamalt siduda ühiste eesmärkide saavutamisega. </p>
<p>Igaühe vajaduste arvestamise põhimõte tähendab seda, et
iga koostööpartner otsustab ise, kui tihedaid poliitilisi ja
majanduslikke sidemeid Euroopa Liiduga ta tahab. Mida rohkem
koostööpartner on valmis astuma samme ühiste väärtuste
rakendamiseks, seda rohkem on EL valmis sidemeid tihendama.</p>
<p>Järgmine etapp on tegevuskavade kinnitamine nõukogus ning nende
heakskiitmine asjaomases assotsiatsiooni- või
koostöönõukogus. </p>
<p>Komisjon on vastu võtnud Ukraina tegevuskava, et näidata oma sidet
selle riigiga. Komisjon soovitab nõukogul saata tegevuskava EL-Ukraina
koostöönõukogule kinnitamiseks niipea, kui arengud riigis
(sealhulgas vabade ja õiglaste presidendivalimiste läbiviimine)
võimaldavad selle rakendamist.   </p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

