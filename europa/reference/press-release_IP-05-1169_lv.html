<h1>
<a name="Heading3"></a><b>Valsts atbalsts: Komisija uzsāk
sabiedrisku apspriešanu attiecībā uz pasākumiem
jauninājumiem paredzētā valsts atbalsta
</b><b>pilnveidošanai</b></h1>
<p><b><i>Pirms galīgo pasākumu pieņemšanas Eiropas Komisija
uzsāk sabiedrisku apspriešanu par ES valsts atbalsta noteikumu
pilnveidošanu attiecībā uz jauninājumus veicinošiem
projektiem, aicinot ieinteresētās personas sniegt atsauksmes.
Ierosinātie uzlabojumi attiecas uz noteikumiem atbalstam, ar ko
finansē jauninājumus, kritērijiem, lai palīdzētu valsts
varas iestādēm efektīvāk novirzīt atbalstu, noteikumu
precizēšanu, lai palielinātu juridisko noteiktību, kā
arī reglamentējošo noteikumu vienkāršošanu.
Jauninājumu priekšlikumi skar sešas plašas jomas:
novatoriski uzsākšanas mehānismi; riska kapitāls;
jauninājumu integrācija esošajos noteikumos par valsts atbalstu
izpētei un attīstībai; jauninājumu izplatīšanas
starpnieki; universitāšu pētniecības personāla un mazo
un vidējo uzņēmumu (MVU) apmācība un mobilitāte;
izcilības centri projektiem, kas atbilst Eiropas vispārējām
interesēm.</i></b></p>
<p>Konkurences komisāre Nēlija Krēsa-Smita (<i>Neelie Kroes</i>)
sacīja: „Lai arī efektīva konkurence ir labākais
instruments jauninājumu un konkurences stiprināšanai Eiropā,
arī valsts atbalsts šim nolūkam var būt ļoti
lietderīgs. Šajā apspriedes dokumentā Komisija ir pirmo
reizi izklāstījusi konkrētas idejas par veidiem, kā
atbalstīt jauninājumus, izmantojot valsts atbalstu. Turklāt ar to
tiek pirmo reizi praktiski īstenota uzlabota ekonomiskā pieeja, kas
izklāstīta valsts atbalsta rīcības
plānā.”</p>
<p>Atjaunojot Lisabonas stratēģiju 2005. gada februārī
(skatīt <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>),
Žozē Manuels Barozu (<i>José Manuel</i> <i>Barroso</i>)
uzsvēra, ka dalībvalstīm ir nepieciešams vairot darbvietu
skaitu un to kvalitāti dinamiskākā, novatoriskākā un
pievilcīgākā Eiropā. Tas ir būtiski Eiropas ekonomikas
stiprināšanai, vienlaikus saglabājot un pilnveidojot Eiropas
sociālo un vides modeli. Šajā kontekstā jauninājumiem
ir izšķiroša nozīme, turklāt, lai arī
stāvoklis dažādās dalībvalstīs un nozarēs ir
atšķirīgs, ES kopumā pašlaik nenodrošina
pietiekamu jauninājumu apjomu, lai sasniegtu nepieciešamo izaugsmes un
nodarbinātības līmeni. </p>
<p>Paziņojumā par valsts atbalstu jauninājumiem ir izteikts
aicinājums sniegt atsauksmes par virkni konkrētu pasākumu, kuriem
Komisija varētu atļaut valsts atbalstu, izmantojot
iepriekšējus noteikumus un kritērijus. Pamatojoties uz
apspriedēm, jaunos noteikumus integrēs esošajos noteikumos par
valsts atbalstu. Šie noteikumi ne tikai nodrošinās
dalībvalstīm, kas tos piemēro, ātrāku
apstiprinājumu jauninājumiem paredzētajam valsts atbalstam, bet
arī palīdzēs tām efektīvāk novirzīt valsts
resursus.</p>
<p>Apspriedē Komisija uzsver, ka ar valsts atbalstu netiks risinātas
visas Eiropas problēmas, kas saistītas ar konkurētspēju vai
jauninājumiem. Lai uzņēmējdarbībā ieviestu
vairāk jauninājumu, pirmkārt un galvenokārt ir
nepieciešama efektīva konkurence. </p>
<p>Konkurence rada dabisku stimulu uzņēmumiem nākt klajā ar
jaunām idejām un produktiem; tā liek tiem pielāgoties
pārmaiņām, kā arī soda tos, kas nemainās vai
atpaliek. Tādējādi konkurencei kā jauninājumu
virzītājspēkam ir vismaz tikpat liela nozīme, cik
valdības atbalstam.</p>
<p>Atbilstīgi uzlabotajai ekonomiskajai pieejai, kas noteikta
2005. gada jūnija valsts atbalsta rīcības plānā
(skatīt <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
un <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
paziņojumā par valsts atbalstu jauninājumiem ir
izklāstīta skaidri saprotama metodika jauninājumiem
paredzētā valsts atbalsta pasākumu pilnveidošanai.
Pamatojoties uz šiem principiem, valsts atbalstu var atļaut, ja:</p>
<p>1) 	ar atbalsta instrumentu ir paredzēts risināt skaidri noteiktas
tirgus nepilnības;</p>
<p>2) 	valsts atbalsts ir vispiemērotākais politikas instruments
(<i>tomēr dažkārt piemērotāki ir struktūrpolitikas
vai reglamentējoši pasākumi</i>);</p>
<p>3)	atbalstam ir stimulējoša ietekme attiecībā uz
jauninājumiem, turklāt tas ir proporcionāls noteiktajam
mērķim;</p>
<p>4) konkurences izkropļojumi ir ierobežoti.</p>
<p>Paziņojumā Komisija norāda vairākas tirgus
nepilnības, kas var kavēt optimāla jauninājumu
līmeņa sasniegšanu, un izklāsta valsts atbalstu nozīmi
attiecībā uz stimulu maiņu jauninājumu ieviešanai.
Pamatojoties uz iepriekš minēto, Komisija ierosina atļaut
atbalstu divu veidu darbībām, kas saistītas ar
jauninājumiem, proti:</p>
<p>a) darbībām, kas atbalsta riska uzņemšanos un
eksperimentēšanu nolūkā mazināt plaisu starp
izpēti un tirgu;</p>
<p>b) darbībām, kas uzlabo vispārējo
uzņēmējdarbības vidi.</p>
<p>Bez tam paziņojumā ir izklāstīti seši konkrēti
pasākumi, lai atbalstītu jauninājumus, izmantojot valsts
atbalstu:</p>
<p>1) atbalsts novatorisku uzsākšanas mehānismu izveidei un
izaugsmei (izmantojot atbrīvojumus no nodokļa un subsīdijas);</p>
<p>2) papildu elastīgums riska kapitālam paredzētajam valsts
atbalstam;</p>
<p>3) pašreizējo valsts atbalsta noteikumu jomas
paplašināšana attiecībā uz izpēti un
attīstību, kā arī valsts atbalsta atļaušana
mazajiem un vidējiem uzņēmumiem, kuru darbība ir
saistīta ar jaunrades darbībām (piemēram, komerciāli
izmantojami prototipi, tehnoloģiju dizainparaugi un
priekšizpēte); </p>
<p>4) subsīdijas MVU, lai iegādātos pakalpojumus no
jauninājumu izplatīšanas starpniekiem;</p>
<p>5) subsīdijas MVU, lai pieņemtu darbā augsti kvalificētus
pētniekus un inženierus un varētu īstenot personāla
apmaiņu ar universitātēm un lieliem uzņēmumiem;</p>
<p>6)	atbalsts izcilības centru attīstīšanai, izmantojot
sadarbību, apvienošanos un projektus, kas atbilst visas Eiropas
interesēm.</p>
<p>Lai iegūtu papildu informāciju, skatīt <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>Paziņojuma
pilns teksts ir pieejams šādā tīmekļa vietnē:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Atsauksmes jāsūta ar norādi „<i><u>Consultation State
aid for Innovation</u> </i>” uz STATEAIDGREFFE@CEC.EU.INT vai pa pastu uz
šādu adresi: <i>DG Competition, State Aid Greffe, SPA 3, office 6/5,
B-1049 Brussels, Belgium.</i></p>

