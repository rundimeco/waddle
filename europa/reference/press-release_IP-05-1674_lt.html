<h1>
<a name="Heading4"></a><b>Komisija pasiūlė Europos tausaus
gamtos išteklių naudojimo strategiją</b></h1>
<p><b><i>Europos Komisija šiandien pasiūlė naują
strategiją, kuria siekiama tausesnio gamtos išteklių naudojimo.
Jos tikslas – sumažinti išteklių naudojimo daromą
poveikį aplinkai augant Europos ir pasaulio šalių ekonomikai.
Eikvojančio išteklių naudojimo poveikio pavyzdžiai –
iškastinio kuro naudojimo sukelta klimato kaita, švaraus vandens,
dirvožemio ir tam tikrų žuvų išteklių
pereikvojimas. Strategijoje didžiausias dėmesys skiriamas
žinių gerinimui, stebėsenos priemonių diegimui ir
strateginių metodų skatinimui atskiruose ekonomikos sektoriuose
valstybėse narėse ir tarptautiniu lygmeniu. Ši strategija –
viena iš septynių „teminių“ strategijų,
numatytų 6-ojoje aplinkosaugos veiksmų programoje
(2002–2012 m.), – yra glaudžiai susijusi su atliekų
temine strategija, kuri taip pat buvo patvirtinta šiandien.</i></b></p>
<p>Aplinkos komisaras Stavros Dimas sakė: „Europos ūkis naudoja
labai daug gamtos išteklių, dažnai tuo darant žalą
aplinkai, keliant grėsmę turimiems ištekliams, nuo kurių
priklausome mes ir būsimas ekonomikos augimas. Tai taip pat prisideda prie
atliekų kalnų augimo. Mums reikalingas visaapimantis
požiūris, kuriuo įvertinamas išteklių naudojimo
poveikis ir informuojami politikai apie veiksmus, kurių galime imtis. Tai
leidžia mums žengi ryžtingą žingsnį
tausojančio vystymosi link."</p>
<p><b>Išteklių naudojimo poveikis aplinkai</b></p>
<p>Ūkinė veikla visada buvo pagrindinis išteklių naudojimo
variklis. Augant pasaulio ekonomikai, didėja ir gamtos išteklių
– žemės, miškų, augalijos ir gyvūnijos,
dirvožemio, oro, vandens, iškastinių degalų ir
žaliavų – naudojimas. Visgi daugelis dabartinių naudojimo
būdų ir technologijų daro poveikį aplinkai, keliantį
pavojų būsimoms išteklių atsargoms. Remiant Jungtinėms
Tautoms parengtoje naujausioje Tūkstantmečio įvertinimo
ataskaitoje<sup><a name="fnB1" href="#fn1">[1]</a></sup> nurodoma, kad 15
iš 24 ekosistemos procesų, teikiančių žaliavas ir
palaikančių gyvybę Žemėje, nyksta arba yra
pereikvojami, tokiu būdu keliant grėsmę planetai.</p>
<p><b>„Didesnė vertė, mažesnis poveikis, geresnės
alternatyvos“</b></p>
<p>„Temine strategija dėl tausaus gamtos išteklių
naudojimo“ kuriamos strateginės nuostatos, kaip sumažinti
išteklių naudojimo poveikį aplinkai augančios ekonomikos
šalyse. Ja siekiama „didesnės vertės, mažesnio
poveikio ir geresnių alternatyvų“:</p>
<ul>
<li>didesnė vertė – didesnės vertės sukūrimas,
naudojant mažiau išteklių (išteklių produktyvumo
didinimas);</li>
<li>mažesnis poveikis – naudojamų išteklių bendro
poveikio aplinkai sumažinimas (ekologinio efektyvumo didinimas);</li>
<li>geresnės alternatyvos – šiuo metu naudojamų
išteklių pakeitimas geresnėmis alternatyvomis, jeigu
neįmanoma švariau naudoti dabartinius
išteklius.</li></ul><p>Šių tikslų turi būti siekiama
visą išteklių naudojimo ciklą, kad poveikis aplinkai
nebūtų perduotas iš vieno etapo į kitą arba į
kitas šalis. Kadangi atliekos yra paskutinis išteklių naudojimo
ciklo etapas, išteklių strategija padės sukaupti atliekų
prevencijos ir perdirbimo teminei strategijai svarbią informaciją ir
parems ją mažinant atliekas. </p>
<p><b>Strategijoje siūlomos priemonės</b></p>
<p>Strategijoje 25 metų laikotarpiui siūlomos įvairios
konkrečios priemonės, pavyzdžiui:</p>
<ul>
<li>Europos Komisijos duomenų centras, kuriame bus sukauptos visos turimos
žinios apie gamtos išteklius, naudojamos sprendimus priimantiems
asmenims informuoti;</li>
<li>Bendradarbiaujant su Jungtinių Tautų aplinkos programa (JTAP) bus
įkurta tarptautinė ekspertų grupė, teikianti nepriklausomas
mokslines konsultacijas apie išteklių naudojimo visuotinius
aspektus;</li>
<li>valstybių narių nacionalinių priemonių ir programų
kūrimas, vadovaujant Aukšto lygio forumui, kurį sudaro Komisijos,
valstybių narių ir kitų suinteresuotųjų šalių
atstovai;</li>
<li>išteklių naudojimo poveikio aplinkai įvertinimas ekonomikos
sektoriaus veiksmų planuose, kuriuos Komisija ketina parengti,
atsižvelgdama į ekonomikos augimo ir darbo vietų kūrimo
strategiją; </li>
<li>galiausiai, strategijos tikslų įgyvendinimo pažangos
stebėsenos ir reguliarios apžvalgos rodiklių nustatymas iki
2008 m.</li></ul><p><b>Teminės strategijos</b></p>
<p>Kitos penkios Komisijos rengiamos teminės strategijos yra susijusios su
oro tarša (pateikta 2005 m. rugsėjo 21 d.) ir jūrų
aplinka (2005 m. spalio 24 d.), taip pat dirvožemiu, pesticidais
ir miesto aplinka. </p>
<p>Teminės strategijos yra modernus sprendimų priėmimo
būdas. Jos grindžiamos nuodugniais tyrimais ir konsultacijomis su
suinteresuotosiomis šalimis, leidžia pažvelgti į problemos
visumą, įvertinant sąsajas su kitomis problemomis ir politikos
sritimis, bei skatina geresnį reglamentavimą. </p>
<p>Daugiau informacijos apie išteklių strategiją rasite <a
href="/rapid/pressReleasesAction.do?reference=MEMO/05/497&format=HTML&aged=0&language=EN&guiLanguage=fr">MEMO/05/497</a><br>Visą
strategiją rasite adresu</p>
<p><a
href="http://ec.europa.eu/environment/natres/index.htm">http://ec.europa.eu/environment/natres/index.htm</a>.<br>Filmuotą
medžiagą apie strategiją televizijos stotys gali gauti nemokamai
adresu<br><a name="_Hlt117935420"></a><a name="_Hlt117935421"></a><a name="_Hlt119390259"></a><a name="_Hlt119390260"></a><a
href="http://www.tvlink.org">http://www.tvlink.org</a>.</p>
<hr><p><sup><b><a name="fn1" href="#fnB1">[1]</a></b></sup> 	<a
href="http://www.millenniumassessment.org/en/index.aspx">http://www.millenniumassessment.org/en/index.aspx</a>.
</p>
<p>	Tūkstantmečio ekosistemos įvertinimo apibendrinančiosios
ataskaitos plačiajai visuomenei skirtą versiją galima rasti
adresu </p>
<p>	<a
href="http://www.greenfacts.org/ecosystems/">http://www.greenfacts.org/ecosystems/</a>.</p>


