<h1>
<a name="Heading4"></a><b>Geresnis reglamentavimas: Komisija ketina
atsiimti trečdalį pasiūlytų teisės aktų
projektų </b></h1>
<p><b><i>Šiandien Europos Komisija paskelbė papildomus jos
įgyvendinamos geresnio reglamentavimo iniciatyvos rezultatus.
Peržiūrėjusi 183 ES teisės aktų projektus, pateiktus
svarstyti Europos Parlamentui ir Tarybai, Komisija nusprendė paskelbti
atsisakanti daugiau nei trečdalio (t. y. 68). Kai kurie įstatymų
projektai neatitinka naujosios Partnerystės ekonomikos augimui ir darbo
vietų kūrimui skatinti (Lisabona) tikslų arba geresnio
reglamentavimo standartų. Kitais projektais nesiekiama pažangos
teisės aktų rengimo procese arba jie yra paprasčiausiai
pasenę. Šiandienos sprendimas – tik dalis žymiai
platesnės Komisijos iniciatyvos sumažinti biurokratizmą ir per
didelį reglamentavimą. Ši iniciatyva – tai svarbus
Komisijos žingsnis, siekiant užtikrinti, kad Europos teisės
aktų kokybė skatintų Partnerystės ekonomikos augimui ir
darbo vietų kūrimui tikslus. Žengdama į priekį, spalio
mėn. Komisija pateiks toli siekiančius pasiūlymus galiojantiems
ES teisės aktams supaprastinti. Daugiau informacijos rasite
MEMO/05/340.</i></b></p>
<p>Europos Komisijos Pirmininkas José Manuelis Barroso pasakė:
„Ši iniciatyva rodo, kad Komisija yra tvirtai pasiryžusi rengti
geresnius teisės aktus. Mes išnagrinėjome tai, ką šiuo
metu turime svarstyti, ir atsisakėme to, ko mums nereikia, ir kam Taryba
bei Parlamentas niekada nebūtų pritarę. Tai reiškia, kad mes
galime sutelkti savo pastangas Europos klestėjimui skatinti ir paversti
Europą geresne vieta dirbti ir gyventi. Tačiau vis dar yra ką
nuveikti, todėl vėliau nagrinėsime jau galiojančius
teisės aktus, kad galėtume juos supaprastinti ir padaryti
veiksmingesnius“.</p>
<p>Pirmininko pavaduotojas Günteris Verheugenas pridūrė:
„Tai – tik pradžia. Mes norime sumažinti
biurokratizmą ir per didelį reglamentavimą visose srityse.
Mūsų iniciatyva bus sėkminga tik tada, kai prie jos prisidės
ir valstybės narės. Šios iniciatyvos esmė tikrai nėra
sumažinti Europos vaidmenį, o sukurti geresnę Europą. ES
reglamentavimas prasmingas tik tada, kai jis duoda papildomos naudos,
tačiau ten, kur tos naudos nėra, mes jo atsisakysime“. </p>
<p>Komisija peržiūrėjo visus iki 2004 m. sausio 1 d. Tarybai ir
Parlamentui pateiktus svarstyti savo pasiūlymus. Iš viso buvo
peržiūrėti 183 pasiūlymai pagal tokius kriterijus: </p>
<ul>
<li>Ar jie prisidėtų prie konkurencingumo? </li>
<li>Ar jie pagerintų reglamentavimą? </li>
<li>Ar būtų reali galimybė, kad jie bus priimti, jeigu jie
būtų buvę palikti svarstyti?</li>
<li>Ar jie paseno?</li></ul><p>Iš tų <b>183 pasiūlymų</b>
apie <b>100</b> yra iš tikrųjų naujos teisės aktų
iniciatyvos, tuo tarpu likusieji yra susiję su tarptautiniais
įsipareigojimais, administraciniais sprendimais, techniniu suderinimu, o
tam tikrais atvejais – su ES teisės aktų kodifikavimu bei
supaprastinimu. </p>
<p><b>Bus atsiimti 68 pasiūlymai. </b></p>
<p>Buvo pastebėta, kad šie pasiūlymai neatitinka Lisabonos ar
geresnio reglamentavimo kriterijų, ir nėra tikėtina, kad jais
būtų pasiekta pažanga rengiant teisės aktus, ar dėl
objektyvių priežasčių jie prarado savo aktualumą. </p>
<p>Pavyzdžiai:</p>
<p>pardavimo skatinimas vidaus rinkoje, </p>
<p>maisto produktų ženklinimas,</p>
<p>sunkvežimių transporto draudimas savaitgaliais, kavos pakelių
dydžiai.</p>
<p>Dėl <b>penkių pasiūlymų</b>, kuriuos Komisija
nusprendė palikti, Komisija pateiks ekonominio poveikio analizes.</p>
<div><table border="1" width="100%">
<colgroup>
      <col width="100.000000%">
</colgroup>
<tr valign="top">
<td width="100.000000%" colspan="1" rowspan="1" valign="top">
<div>Pavyzdžiai:<br>atliekų gabenimas,<br>konvencijos dėl
orlaivių judriosios įrangos pasirašymas,</div>
<div>kelionių agentūrų PVM ir administracinis
bendradarbiavimas.</div>
</td>
</tr>
</table></div>
<p><b>Likę 109 pasiūlymai</b> bus palikti svarstyti. Geresnio
reglamentavimo pasiūlymai sukuria papildomą naudą Europai ir
apima Lisabonos tikslų siekiančius pasiūlymus arba yra grynai
techniniai, pvz., administracinio pobūdžio pasiūlymai. </p>
<p>Peržiūrėjusi <b>pasiūlymą dėl optinės
spinduliuotės</b>, Komisija padarė išvadą, kad iš jo
reikėtų išbraukti aspektus, susijusius su darbuotojų apsauga
nuo saulės spindulių kenksmingo poveikio. </p>
<p>Komisija peržiūrės <b>pasiūlymą dėl
laikinųjų darbuotojų</b>, atsižvelgdama į
būsimą kitų pasiūlymų aptarimą. </p>
<p>Pateiktų svarstyti pasiūlymų tam tikrais atvejais bus
atsisakoma atliekant bendrą politikos krypčių
peržiūrą arba peržiūrint pasiūlymus pagal naujus
politikos elementus ir išsamų poveikio įvertinimą. </p>
<p>Vadovaujantis Pagrindų susitarime dėl Europos Parlamento ir
Komisijos santykių apibrėžtais įsipareigojimais, prieš
oficialiai atsiimdama savo pasiūlymus Komisija iš anksto informuoja
Parlamentą ir Tarybą. </p>
<p><b>Kiti etapai</b></p>
<p>Komisijos geresnio reglamentavimo pastangos nuo šiol bus skirtos
galiojantiems 80 tūkst. puslapių apimties ES teisės aktams
supaprastinti ir atnaujinti. 2005 m. spalio mėn. Komisija pradės
naują etapą, apimsiantį darbo programą. Komisija
paprašė valstybių narių, verslo atstovų ir
piliečių pasakyti, kuriose srityse galėtų būti
sumažintas biurokratizmas ir per didelis reglamentavimas. Šiuo tikslu
iki gruodžio mėn. pabaigos bus paskelbta diskusija internetu:</p>
<p><a
href="http://ec.europa.eu/yourvoice/forms/dispatch?form=418&lang=EN">http://ec.europa.eu/yourvoice/forms/dispatch?form=418&amp;lang=EN</a>
</p>
<p>Komisija viena pati negali pasiekti geresnio reglamentavimo. Būtent
dėl to iki spalio 15 d. valstybės narės pateiks savo iniciatyvas,
skatinančias geresnį reglamentavimą, ką būtina atlikti
vadovaujantis jų „Lisabonos nacionalinėmis reformų
programomis“.</p>
<p>Komisijos pranešimą ir visą pasiūlymų
sąrašą galima atsisiųsti iš: </p>
<p><a
href="http://ec.europa.eu/enterprise/regulation/better_regulation/index_en.htm">http://ec.europa.eu/enterprise/regulation/better_regulation/index_en.htm</a>
</p>

