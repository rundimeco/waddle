<h1>
<a name="Heading4"></a><b>Läänemeri: komisjon teeb
ettepaneku lihtsustada kalanduseeskirju</b></h1>
<p><b><i>Pärast laialdast konsulteerimist sidusrühmadega esitas
Euroopa Komisjon täna ettepaneku Läänemere kalanduseeskirjade
lihtsustamiseks ja ajakohastamiseks. Ettepaneku eesmärk on kehtestada
lihtsamad ja kooskõlastatumad eeskirjad, mis muudavad elu kergemaks nii
kaluritel, kes peavad eeskirju kohaldama, kui ka kalandusinspektoritel, kes
eeskirjade kohaldamist kontrollivad. Seni on kõnealuse piirkonna kalandust
hallanud rahvusvaheline Läänemere kalanduskomisjon (IBSFC), kuhu on
pärast eelmise aasta mais toimunud laienemist jäänud tegelikult
kaks liiget: Euroopa Liit ja Venemaa. Ettevalmistamisel on IBSFC raames
toimuvate läbirääkimiste asendamine kahepoolsete
läbirääkimistega. IBSFC ja ELi eeskirjade kombineerimine on
aastatega toonud kaasa tarbetult keerulise olukorra, kus osa eeskirju on
ülearused ja osa on piirkonniti erinevad. Seepärast teeb komisjon
ettepaneku kehtestada võimaluse korral lihtsamad ja ühtsemad
eeskirjad, vähendades näiteks püügivahendite ja
võrgusilmasuuruse kategooriate arvu ning ühtlustades
püügikeeluaegu ja kalade alammõõte. Ettepanekus
käsitletav määrus jõustuks 1. jaanuaril 2006, mil IBSFC
eeskirjad ei peaks enam olema Euroopa Liidu jaoks siduvad, kuna on käimas
ettevalmistused kõnealusest organisatsioonist väljaastumiseks.
Loomulikult teavitab EL Venemaad täna esitatud meetmetest ja peab Venemaaga
nende üle nõu.</i></b></p>
<p>Euroopa Komisjoni kalanduse ja merenduse volinik Joe Borg sõnas:
„Käesolev ettepanek on kalandussektori, liikmesriikide ja
valitsusväliste organisatsioonide tiheda omavahelise konsulteerimise
tulemus. See koostöö on olnud eriti väärtuslik ülimalt
tehniliste ja keeruliste eeskirjadega tegelemisel. Jätkame kõnelusi,
et tagada, et võetud meetmed on kõige sobivamad säästva
kalanduse saavutamiseks Läänemerel.“</p>
<p><b>Eeskirjade ajakohastamine ja lihtsustamine</b></p>
<p>Kehtivaid eeskirju on vaja korrastada mitmel põhjusel. Kõigepealt
on enamikus eeskirjades kokku lepitud mitmepoolselt IBSFC raames ning
seetõttu on mitmed neist tarbetult keerulised. Samuti kehtivad Euroopa
Liidu eeskirjad, mis on võetud vastu eraldi. Lõpuks tulenevad
mõned uued eeskirjad eelmisel aastal toimunud laienemisest. Muu hulgas teeb
komisjon ettepaneku:</p>
<ul>
<li>kaotada eeskirjad, mis ei ole vajalikud kalavarude säilitamiseks;</li>
<li>vähendada püügivahendite ja võrgusilmasuuruse
kategooriate arvu;</li>
<li>ühtlustada niipalju kui võimalik teatavate kalaliikide ajutisi
püügikeelde ja alammõõte, mis on praegu Läänemere
eri osades tihtipeale erinevad;</li>
<li>hõlbustada BACOMA traalnooda kasutamist ja kontrolli. See traalnoot,
mis on kavandatud spetsiaalselt Läänemere jaoks, hõlbustab
noorkalade pääsemist ja on ainus tursapüügil lubatud
traalnoot Läänemeres;</li>
<li>sätestada lihtsustatud menetlus, et võimaldada liikmesriikidel
kehtestada täiendavaid meetmeid nende lipu all sõitvate laevade
suhtes;</li>
<li>kohustada liikmesriike kehtestama valimsüsteemi tööstusliku
sorteerimata heeringa- ja kilusaagi lossimisel. Eesmärk on parandada
püügiandmeid probleemsete lossimiste
puhul.</li></ul><p>Läänemere peamised kalaliigid, mille suhtes
kohaldatakse aastaseid püügipiirkoguseid, on heeringas, kilu, tursk,
lõhe ja atlandi merilest. </p>

