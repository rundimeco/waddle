<h1>
<a name="Heading4"></a><b>Zaļā gaisma Latvijas lauku
attīstības plānam 410 miljonu eiro
apmērā</b></h1>
<p><b><i>Šodien Eiropas Savienības Lauksaimniecības
struktūru komiteja (STAR) atbalstīja Latvijas Lauku
attīstības plānu (LAP) Lauku attīstības programmas
īstenošanai. ES ieguldījums šai plānā
410 miljonu eiro apmērā laikposmā no
2004. līdz 2006. gadam sastādīs
328,1 miljonu eiro, savukārt pārējo daļu
finansēs Latvija. Latvijai ir ilgstoša pieredze
lauksaimniecībā - tajā ilgus gadus tradicionālā
lauksaimniecība un mežsaimniecība gājušas roku
rokā. Plāns ir īpaši pielāgots Latvijas lauku vides
konkrētajām vajadzībām. Tā nolūks ir saglabāt
lauksaimniecību problemātiskos apgabalos, tieši šajos
apgabalos palielinot lauksaimnieku ienākumus. Plāns vērsts
arī uz to, lai saglabātu un aizsargātu vidi, uzsvaru liekot uz
ūdens resursiem un kultūrainavu. Tas paredz arī uzlabot
lauksaimniecības darbaspēka struktūru. Plāns veicina
daļēji naturālo saimniecību rentabilitāti un
ražotāju grupu attīstību produkcijas tirdzniecībai.
Komisija oficiāli pieņems šo plānu tuvākajās
nedēļās.</i></b></p>
<p>Lauksaimniecības, lauku attīstības un zivsaimniecības
komisārs Francs Fišlers teica: <i>“Esam izvirzījuši
sev par mērķi ātru šā lauksaimniecības
attīstības plāna īstenošanu. Tas uzskatāms par
skaidru norādi Latvijas laukiem. ES ir pilnībā
apņēmusies palīdzēt izveidot
konkurētspējīgāku un dzīvotspējīgāku
lauksaimniecības nozari, palielināt ienākumus un radīt
jaunas darbavietas.”</i></p>
<p>Komisāre Sandra Kalniete piebilda: <i>“Šis plāns ir
īpaši pielāgots Latvijas lauku vides vajadzībām. Tas
palielinās lauksaimnieku ekonomisko dzīvotspēju un
pastiprinās saimniecību konkurētspēju.”</i></p>
<p>Galvenie plāna elementi ir šādi:</p>
<p><b>Priekšlaicīga lauksaimniecībā
strādājošo pensionēšanās – </b>veicamo
pasākumu mērķis ir nodrošināt pienācīgus
ienākumus un labus dzīves apstākļus vecāka
gadagājuma lauksaimniekiem (kuri vecāki par 55 gadiem), kuri nolemj
neturpināt aktīvu darbošanos lauksaimniecībā.  </p>
<p><b>Mazāk labvēlīgie apvidi un apvidi ar ierobežojumiem
vides aizsardzībā – </b>šeit veicami pasākumi, lai
nodrošinātu pienācīgus ienākumus tām
saimniecībām, kuras darbojas sarežģītākos
apstākļos. </p>
<p><b>Agrovides pasākumi </b>ir izstrādāti, lai sekmētu
tādu lauksaimniecības zemes izmantošanas veidu, kas saderīgs
ar vides, ainavas un tās iezīmju aizsargāšanu un
pilnveidošanu. Šeit minama bioloģiskā lauksaimniecība,
bioloģiskās daudzveidības saglabāšana zālaugu
platībās, aizsargjoslu izveide un lauksaimniecības dzīvnieku
ģenētisko resursu saglabāšana.</p>
<p><b>Atbalsts daļēji naturālām saimniecībām
– </b>pasākumi, kuru nolūks ir sekmēt daļēji
naturālu saimniecību darbības pārstrukturēšanu,
komerciālu un konkurētspējīgu lauku saimniecību
attīstību un papildu ienākumu avotu atrašanu.</p>
<p><b>Standartu sasniegšana – </b>pasākumi, ko veic, lai
lauksaimniekiem palīdzētu labāk ievērot ES standartus vides,
sabiedrības, dzīvnieku un augu veselības, kā arī
dzīvnieku labturības jomā.</p>
<p><b>Atbalsts ražotāju grupām – </b>pasākumi
lauksaimniecības ražotāju grupu un to asociāciju izveidei un
lauksaimniecības pamatproduktu kopīgai tirdzniecībai.  </p>

