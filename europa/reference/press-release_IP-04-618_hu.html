<h1>
<a name="Heading4"></a><b>A tőke szabad mozgása: a nem
EU-országokkal kötött kétoldalú be</b><b>fektetési
egyezmények megsértése miatt Dánia, Ausztria,
Finnország és Svédország ellen indult jogsértési
eljárás</b></h1>
<p><b><i>Az Európai Bizottság elhatározta, hogy
Dániának, Ausztriának, Finnországnak és
Svédországnak információkérés
céljából hivatalos megkeresést küld a nem
EU-országokkal még a belépésük előtt
kötött kétoldalú befektetési egyezményekben
található, az EK-Szerződéssel való esetleges
összeférhetetlenségek tárgyában. A Bizottság
tájékoztatást kíván kapni arról, hogy a
kérdéses szerződések hatással lehetnek-e az EU
Miniszteri Tanácsa számára fenntartott hatáskörök
alkalmazására a nem EU-országokba irányuló és az
onnan érkező tőke szabad mozgására vonatkozó
intézkedések elfogadása terén (az EK-Szerződés
57.2., 59. és 60. cikke értelmében). Amennyiben a
belépésük előtt kötött nemzetközi
szerződések nem egyeztethetők össze a
Szerződéssel, a tagállamok kötelesek (az
EK-Szerződés 307. cikkének megfelelően) megtenni minden
szükséges lépést az össze nem egyeztethető
intézkedések megszüntetésére. Az
információkérés céljából küldött
megkeresés az EK-Szerződés 226. cikkében található
jogsértési eljárás első lépésének
megfelelően, hivatalos felkérőlevél formájában
történt meg; célja az érintett tagállamok
közötti, a közösségi joggal összeegyeztethető
megoldásokat célzó, konstruktív tárgyalások
megindításának kezdeményezése.</i></b></p>
<p>A kérdéses kétoldalú befektetési egyezmények a
nem EU-országok befektetői által alapított cégek
számára biztosítják különösen azt a
feltételhez nem kötött jogosultságot, hogy nemzetközi
átutalásaikat díjmentesen bonyolíthassák.
Ezenfelül garantálják ezen cégek számára a
jelenlegi és jövőbeli megfelelő
elbánásmódot.</p>
<p>Noha az EK-Szerződés szabályai széles körben
biztosítják a nem EU-országokba irányuló és az
onnan érkező tőke és kifizetések szabad
mozgását, korlátozott számban ugyan, de léteznek
kivételek:</p>
<ul>
<li>Ahol a rendkívüli körülmények miatt a harmadik
országba irányuló vagy onnan érkező tőke
mozgása a Gazdasági és Monetáris Unió
működésében súlyos nehézségeket okoz, vagy
ilyen nehézségek fellépésével fenyeget, a Miniszterek
Tanácsa az EK-Szerződés 59. cikkében foglaltaknak
megfelelően legfeljebb hat hónapig tartó biztonsági
intézkedéseket hozhat a nem EU-országok tekintetében.</li>
<li>Az EK-Szerződés 60. cikke felhatalmazza a Tanácsot, hogy a
közös kül- és biztonságpolitika terén
szigorító intézkedéseket hozzon a nem EU-országokba
irányuló tőkemozgásokat és kifizetéseket
érintően. Ez a cikk többek között jogalapként
szolgál az EU által számos ország, rezsim, terroristacsoport
és -egység ellen alkalmazható pénzügyi
szankciókhoz.</li>
<li>Az EK-Szerződés 57. cikke (2) bekezdése feljogosítja a
Tanácsot, hogy bizonyos körülmények között
néhány tőketípus mozgásának feltételeit
megszigorítsa, ideértve a nem EU-országokba irányuló
és onnan érkező közvetlen befektetéseket is. Ez a cikk
szolgálhat jogalapul azokhoz a közösségi jog által
biztosított szigorítási lehetőségekhez is (pl.
viszonossági feltételek, teljesítési
követelmények, a Közösség tulajdonjogának
kikötése egy meghatározott szűk körben), amelyek a nem
EU-országokból érkező, különleges gazdasági
szektorokat célzó befektetéseket érintő
eljárásokra vonatkoznak. Néhány ilyen előírás
már létezik, és továbbiak kerülnek a jövőben
elfogadásra.</li></ul><p>A Bizottság véleménye szerint a
kérdéses kétoldalú egyezmények
megakadályozhatják a Tanács által bevezetett vagy
bevezetésre kerülő, szigorító jellegű
EU-intézkedések alkalmazását, mivel az érintett nem
EU-országok állampolgárai és vállalkozásai
hivatkozhatnak az ilyen, az érintett tagállamok által az EU-ba
lépésük előtt kötött nemzetközi
egyezmények által szerzett jogaikra.</p>
<p>Az EK-Szerződés 307. cikke értelmében tehát a
közösségi jog nem érvényesül automatikusan a
tagállamok által még az EU-ba lépésük előtt
kötött nemzetközi egyezmények esetén.
Mindazonáltal az említett cikk alapján a tagállamok
kötelesek minden olyan lépést megtenni, amely
kiküszöböli az ilyen korábban kötött,
nemzetközi egyezményekben esetlegesen előforduló
összeférhetetlenségeket.</p>
<p>Dánia figyelmét külön felhívják, hogy az
Indonéziával kötött egyezménye hátrányos
megkülönböztetéstől mentes elbánást
biztosít a befektetésekre, ugyanakkor nem iktat be semmilyen
záradékot a regionális gazdasági integrációs
szervezeteket (REIO) érintően, amely a kedvezményes
elbánást kizárólag a közvetlen EU-partnerek
számára tenné lehetővé, és kizárná annak
kiterjesztését az érintett nem EU-országokra. Így
Dániát kötelezni lehetne egy nem EU-országból
érkező befektetés esetén is olyan jogok
biztosítására, amelyek egyes különleges szektorokban
esetleg kizárólag közösségi vállalkozások
számára vannak fenntartva. Ez további
összeférhetetlenséget eredményezhet a
közösségi jog számos szektorát érintő
különleges követelményekkel szemben.</p>
<p>A Bizottság ezek alapján tájékoztatást kér
Dániától, Ausztriától, Svédországtól
és Finnországtól az EK-Szerződés 307. cikkével
összhangban hozott azon intézkedéseiről, amelyek a
különböző, a csatlakozásuk előtt nem
EU-országokkal kötött kétoldalú befektetési
egyezményeikben esetlegesen fellelhető összes
összeférhetetlenség megszüntetését
célozza.</p>
<p>A kérdéses tagállamokat felkérik, hogy
észrevételeiket két hónapon belül nyújtsák
be. Ezen észrevételek fényében a Bizottság az
érintett tagállamokhoz idézett hivatalos megkeresés
kibocsátása mellett dönthet (az ún. indoklással
ellátott vélemény formájában), melyben kéri a
kétoldalú befektetési egyezmények
módosítását.</p>
<p><b>Háttér</b></p>
<p>A kétoldalú befektetési egyezmény (BIT)
széleskörű értelmezésben olyan egyezményt jelent,
amely két ország között jön létre a felek
közötti befektetések előmozdítása
érdekében, továbbá hogy mindkét ország
befektetői számára a befektetésüket illetően
védelmet biztosítson (pl. a tisztességes
kártalanítást mellőző kisajátítás vagy
államosítás ellen, biztosítja a pénzeszközök
– nyereség, jogdíjak, tőke – szabad
átcsoportosításának lehetőségét,
garantálja a tulajdonjogok tiszteletben tartását, tilalmazza a
teljesítési követelmények kivetését stb.). </p>
<p>A legtöbb egyezmény a hazai (gyakran ugyan a különleges
szektorok kivételezésének kikötésével) és a
legnagyobb kedvezmény elve szerinti elbírálást
biztosítja (általában addig a mértékig, ahonnan a
partnerországnak a regionális gazdasági integráció
– az ún. REIO-záradék – keretében
aláírt egyezmények már kedvezőbb feltételeket
jelenthetnek.) Továbbá biztosítják a vitás
kérdések elrendezését szolgáló eljárást
az államok közötti ügyletekben, melyeket általában
kiegészítenek a befektető és állam közötti
ügyletek (így teszik lehetővé a nemzetközi
választottbírósághoz való hozzáférést az
egyéni befektetők számára). A befektetés fogalmát
rendszerint nagyon tágan értelmezve szokták megadni. Az ilyen
jellegű kétoldalú befektetési egyezmények széles
hálózata (a 2002. év során 2181 egyezmény) létezik
szerte a világon.</p>

