<h1>
<a name="Heading4"></a><b>Telekomunikazzjoni: </b><b>Il-Kummissjoni
tiftaħ sensiela ġdida ta' proċedimenti ta' ksur, iżda tara
wkoll riżultati pożittivi minn dawk ta' qabel</b></h1>
<p><b><i>F'sensiela oħra ta' proċedimenti ta' ksur dwar ir-regoli
għat-telekomunikazzjonijiet ta' l-UE, il-Kummissjoni Ewropea ddeċidiet
li tressaq il-Qorti Ewropea tal-Ġustizzja lill-Iżvezja u lill-Polonja
għax naqsu milli jimplimentaw ir-regoli ta' l-UE dwar il-komunikazzjonijiet
elettroniċi. Fi 12-il każ mis-sensiela ta' ksur preċedenti,
il-Kummissjoni bagħtet opinjonijiet motivati (it-tieni pass
fil-proċedura ta' ksur skond l-Artikolu 226 tat-Trattat tal-KE)
lir-Repubblika Ċeka (2), Franza, il-Greċja, il-Latvja, Malta,
il-Polonja (2), is-Slovakkja, il-Ġermanja, il-Finlandja u r-Renju Unit.
Dawn il-pajjiżi għandhom xahrejn biex iwieġbu. Tista'
tinfetħilhom ukoll kawża quddiem il-Qorti Ewropea tal-Ġustizzja
jekk jonqsu milli jikkonformaw mar-regoli dwar it-telekomunikazzjonijiet ta'
l-UE. Barra minn hekk, il-Kummissjoni bagħtet ittri ta' avviż formali
(l-ewwel pass fil-proċedura ta' ksur - nuqqas ta’ Stat Membru milli
jonora obbligu) lir-Renju Unit, il-Portugall, Ċipru, ir-Repubblika
Ċeka u l-Litwanja. Fl-istess ħin, il-Kummissjoni Ewropea qed
tagħlaq 9 każi minn sensieli ta' ksur preċedenti, billi sadattant
l-Istati Membri involuti assiguraw l-implimentazzjoni effettiva tal-qafas ta'
l-UE għall-komunikazzjonijiet elettroniċi. </i></b></p>
<p><i>"L-implimentazzjoni tar-regoli dwar il-komunikazzjonijiet elettroniċi
ta' l-UE hija essenzjali biex ikun hemm il-kompetizzjoni u għall-għoti
ta' servizzi mtejba. Jiddispjaċini li mid-dħul fis-seħħ
tar-regoli l-ġodda f'Lulju 2003, il-Kummissjoni kellha tiftaħ
b’kollox iktar minn 50 proċedura ta' ksur biex jissewwew
in-nuqqasijiet fl-implimentazzjoni,"</i> qalet il-Kummissarju responsabbli
mis-Soċjetà ta' l-Informazzjoni u l-Midja, Viviane Reding.
<i>"Madankollu, ninsab kuntenta li l-isforzi tagħna issa qegħdin
jagħtu riżultati pożittivi f'għadd ta' Stati Membri u li
llum nistgħu nagħlqu serje sħiħa ta' każi.
Inħeġġeġ lill-Istati Membri kollha li l-proċedimenti
ta' ksur tagħhom għadhom pendenti biex ilestu xogħolhom
mill-aktar fis possibbli, billi aktar dewmien jista' jipperikola serjament
it-tkabbir u l-impjiegi f'dan is-settur ewlieni ta' l-ekonomija
Ewropea."</i></p>
<p>Il-Kummissjoni ddeċidiet li tiftaħ kawżi quddiem il-Qorti
tal-Ġustizzja ta' l-UE kontra l-<b>Polonja</b>, għax naqset milli
tassigura d-disponibilità effettiva tal-portabilità tan-numru, u
kontra l-<b>Iżvezja</b>, għax naqset milli żżomm regolamenti
ta' salvagwardja tas-suq mill-qafas preċedenti sakemm jitlestew
l-analiżijiet tas-suq. Madankollu, fiż-żewġ każi,
il-Kummissjoni tistenna li tittieħed azzjoni korrettiva mill-Istati Membri
mwiegħda qabel ma tippreżenta formalment il-proċedimenti quddiem
il-Qorti. </p>
<p>Il-Kummissjoni bagħtet ukoll opinjonijiet motivati lir-<b>Repubblika
Ċeka</b>, <b>Franza</b>, il-<b>Greċja</b>, il-<b>Latvja</b>,
<b>Malta</b>, il-<b>Polonja</b> u s-<b>Slovakkja</b> għaliex naqsu milli
jassiguraw servizz komprensiv ta' direttorju. Iktar opinjonijiet motivati
ntbagħtu lir-<b>Repubblika</b> <b>Ċeka</b>, għax naqset milli
tassigura l-portabilità tan-numru, u lill-<b>Ġermanja</b>,
il-<b>Finlandja</b> u l-<b>Polonja</b> minħabba li
l-leġiżlazzjoni nazzjonali tagħhom ma tipprevedix setgħat
biżżejjed għall-awtoritajiet regolatorji nazzjonali
għat-telekomunikazzjonijiet. </p>
<p>Fis-sensiela attwali, il-Kummissjoni bagħtet ukoll ittri ta' avviż
formali lil <b>Ċipru</b>, il-<b>Portugall</b> u r-<b>Renju</b> <b>Unit</b>
għax naqsu milli jassiguraw servizz komprensiv ta' direttorju,
lil-<b>Litwanja</b> għal nuqqas ta' portabilità tan-numru u
lir-<b>Repubblika</b> <b>Ċeka</b> minħabba l-protezzjoni
insuffiċjenti għall-utenti mill-"i<i>spam</i>".</p>
<p>Fl-istess ħin, il-Kummissjoni għalqet disa' proċeduri wara li
ttieħdu miżuri korrettivi, inklużi emendi
fil-leġiżlazzjoni, fl-Istati Membri rispettivi. Tliet każi
ngħalqu wara n-notifika minn <b>Franza</b> ta' miżuri li jittrasponu
r-regoli ta' l-UE fil-liġi nazzjonali, u tnejn oħra ngħalqu wara
t-traspożizzjoni minn <b>Spanja</b>.  Iktar każi ngħalqu wara
l-pubblikazzjoni ta' offerta ta' referenza dwar l-aċċess isseparat (li
jippermetti fornituri alternattivi jużaw il-linji ta' aċċess ta'
l-operatur eżistenti biex joffru servizzi lill-klijenti) f'<b>Malta</b>,
id-disponibilità totali tan-numru 112 bħala n-numru waħdieni
Ewropew għall-emerġenzi fil-<b>Polonja</b> u l-pubblikazzjoni ta'
direttorju komprensiv ta' l-abbonati fil-<b>Litwanja</b>. Dan ifisser li
l-offerta ta' referenza dwar l-aċċess isseparat u n-numru ta'
emerġenza 112 issa huma disponibbli fl-Istati Membri kollha.</p>
<p>Il-Kummissjoni nnutat ukoll li l-<b>Awstrija</b> emendat
il-leġiżlazzjoni nazzjonali sabiex tkun konformi mal-qafas
għall-komunikazzjonijiet elettroniċi, partikolarment biex tassigura
salvagwardji kontra l-"i<i>spam</i>".<br>Stampa dettaljata tal-qagħda
tal-proċedimenti ta' ksur hija disponibbli fuq il-websajt ta’
l-implimentazzjoni u l-infurzar tad-DĠ għas-Soċjetà ta'
l-Informazzjoni u l-Midja. </p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a></p>
<p>Ara wkoll <a
href="/rapid/pressReleasesAction.do?reference=MEMO/05/478&format=HTML&aged=0&language=EN&guiLanguage=fr">MEMO/05/478</a></p>

