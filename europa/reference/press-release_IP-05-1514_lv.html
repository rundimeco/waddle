<h1>
<a name="Heading4"></a><b>Vienota maksājumu zona: maksājiet
jebkurā vietā ES tāpat, kā jūs to darītu
mājās</b></h1>
<p><b><i>Eiropas Komisija ir ierosinājusi priekšlikumus, kas
novāks pašreizējos juridiskos šķēršļus,
lai ES varētu izveidot „Vienotu maksājumu zonu”, kas ES
ekonomikai varētu ietaupīt EUR 50-100 miljardus gadā.
Mērķis ir padarīt pārrobežu maksājumus – ar
kredītkarti, debetkarti, ar elektronisku bankas pārskaitījumu, ar
tiešā debeta palīdzību vai citiem līdzekļiem
– tikpat vieglus, lētus un drošus kā
„iekšzemes” maksājumus vienas dalībvalsts ietvaros.
Šobrīd katrai dalībvalstij ir savi maksājumu noteikumi, un
maksājumu veikšanas gada izmaksas starp šīm
sadrumstalotajām sistēmām ir 2-3% no IKP. Pakalpojumu
sniedzējiem faktiski ir liegta iespēja konkurēt un savu
piedāvāt savus pakalpojumus visā ES. Ierosinātā
direktīva, kas pazīstama ar nosaukumu „Jaunais tiesiskais
regulējums”, garantēs godīgu un atklātu piekļuvi
maksājumu tirgiem un paaugstinās un standartizēs
patērētāju aizsardzību. Efektīvāks un
konkurētspējīgāks maksājumu tirgus dos arī
iespēju katram eiropietim maksāt mazāk par banku pakalpojumiem,
kuru vidējās izmaksas gadā ES ir no EUR 34 līdz pat EUR 252.
Šodien dalībvalstīs pastāv milzīga cenu
dažādība vieniem un tiem pašiem pakalpojumiem –
vienā valstī pārskaitījums var būt bez maksas, bet
citā tas var maksāt vairāk nekā desmit
euro</i><sup><a name="fnB1" href="#fn1">[1]</a></sup><i>. Direktīva
attiecas uz visām dalībvalstīm un visām ES
valūtām, tajā pašā laikā nodrošinot
vajadzīgo tiesisko platformu vienotas euro maksājumu zonas (VEMZ)
izveidošanai, ko ierosinājusi Eiropas Maksājumu padome.
Mērķis ir vienoto maksājumu zonas īstenošana
vēlākais līdz 2010. gadam.</i></b></p>
<p>Iekšējā tirgus un pakalpojumu komisārs Čārlijs
Makrīvijs (Charlie McCreevy) teica:<i> „Vieglāki,
lētāki un ātrāki maksājumi – vienotā
maksājumu zona dos labumu ikvienam eiropietim un lielus naudas
ietaupījumus ES ekonomikai EUR 50-100 miljardu apmērā gadā.
Iespēja norēķināties par precēm un pakalpojumiem
jebkurā vietā ES tāpat, kā jūs to darītu
mājās, radīs pilnīgi jaunu dimensiju ikviena cilvēka
pirkumiem un arvien vairāk iesaistīs Eiropu mūsu visu ikdienas
dzīvē. Vienkāršais un uzticamais tiesiskais regulējums,
kuru mēs šodien ierosinām, ir liels solis uz priekšu
šī mērķa īstenošanā. Mēs, cik vien
iespējams, cieši sadarbosimies ar nozari un ECB, lai
nodrošinātu, ka tas notiks līdz 2010. gadam. Es
paļaujos uz to, ka savu darbu paātrinās banku nozare, kas ir
atbildīga par tehnisko šķēršļu novākšanu
ceļā uz vienotu euro maksājumu zonu."</i></p>
<p><b>Ieguvumi</b></p>
<p>Ierosinātās direktīvas mērķis ir izveidot <b>modernu
un saskaņotu tiesisko regulējumu</b> integrētam maksājumu
tirgum ES. Šis vienoto noteikumu kopums dos iespēju
patērētājiem iepirkties, pamatojoties uz informētu
izvēli. </p>
<p>Tas samazinās tiesiskās atbilstības izmaksas maksājumu
pakalpojumu sniedzējiem un arī veicinās konkurenci to
starpā, jo būs lielākas izvēles iespējas un
nepastāvēs atšķirības starp iekšzemes un
pārrobežu maksājumu sistēmām. Piemēram, pēc
direktīvas pieņemšanas tiešā debeta pakalpojumus
(parasts un ekonomiski izdevīgs veids, kā apmaksāt gāzes,
ūdens un telefona rēķinus) varēs veikt pāri valstu
robežām. Eiropas Savienībā pagaidām tas nav
iespējams. </p>
<p>Direktīvas īpašās priekšrocības ir
šādas.</p>
<ol>
<li><b>Konkurences veicināšana</b> starp valstu maksājumu
tirgiem, <b>atverot tirgus</b> visiem atbilstošiem pakalpojumu
sniedzējiem un <b>nodrošinot līdzvērtīgus darbības
noteikumus</b>. Direktīva ļauj labāk kontrolēt naudas
pārvedumu darbības, tajā pašā laikā veicinot
jauninājumus.</li>
<li><b>Lielāka tirgus pārskatāmība</b> gan pakalpojumu
sniedzējiem, gan lietotājiem, <b>pateicoties vienkāršotam un
pilnībā saskaņotam noteikumu kopumam</b> attiecībā uz
<b>informācijas prasībām</b>, kas aizstās
atšķirīgos valstu noteikumus.</li></ol><p><b>Standartizētas
tiesības un pienākumi maksājumu pakalpojumu sniedzējiem un
lietotājiem</b> ES, stingri uzsverot patērētāju augstu
aizsardzības līmeni. Tas nozīmē arī
obligātu/pēc noklusējuma maksājumu izpildes vienas dienas
termiņu, maksājumu pakalpojumu sniedzēja atbildību par
pareizu maksājumu veikšanu un garantiju, ka maksājumi tiks veikti
pilnībā un savlaicīgi. <br>Šie priekšlikumi ir
balstīti uz ietekmes plašu novērtējumu un apspriešanos.
Lai iegūtu sīkāku informāciju, skatīt
<b>biežāk uzdotos jautājumus </b>(<a
href="/rapid/pressReleasesAction.do?reference=MEMO/05/461&format=HTML&aged=0&language=EN&guiLanguage=fr">MEMO/05/461</a>).
Ierosinātā direktīva ir pieejama tīmekļa
vietnē:</p>
<p><a name="_Hlt120942517"></a><a name="_Hlt120942518"></a><a
href="http://ec.europa.eu/internal_market/payments/framework/index_en.htm">http://ec.europa.eu/internal_market/payments/framework/index_en.htm</a></p>
<hr><p><sup><b><a name="fn1" href="#fnB1">[1]</a></b></sup>  Privāto klientu
banku pakalpojumu pētījums par banku komisijām iekšzemes
maksājumiem, 2005. gada septembris <br>(<a
href="http://ec.europa.eu/internal_market/payments/docs/reg-2001-2560/impact_en.pdf">http://ec.europa.eu/internal_market/payments/docs/reg-2001-2560/impact_en.pdf</a>)</p>


