<h1>
<a name="Heading4"></a><b>Il-Kummissjoni tiffirma programmi
</b><b>ta’ żvilupp ekonomiku w soċjali għall-Istati Membri
ġodda</b></h1>
<p><b><i>Inqas minn xahrejn wara t-tkabbir, il-Kummissjoni Ewropea llum approvat
programmi ta’ żvilupp ekonomiku w soċjali fil-qafas tal-fondi
strutturali għal kull wieħed mill-għaxar Stati Membri ġodda.
Jekk tinkludi wkolll l-allokazzjoni tal-Fond ta’ Koeżjoni,
il-programmi l-ġodda ta’ żvilupp għandhom bejn l-2004 u
l-2006 kontribuzzjoni mill-Unjoni ta’ aktar minn 24 billjun EUR.
F’ċerimonja li tfakkar din l-okkażjoni maġġura,
Jacques Barrot, Franz Fischler u Stavros Dimas, Kummissarji responsabbli
mill-Fondi Strutturali, flimkien mal-Kummissarji Péter Balázs u Sandra
Kalniete iffirmaw id-deċiżjonijiet mar-Rappreżentanti Permanenti
tar-Repubblika Ċeka , Ċipru, l-Estonja, l-Ungerija , il-Latvja,
il-Litwanja, Malta, il-Polonja, is-Slovakkia u s-Slovenja. </i></b></p>
<p>Jacques Barrot, il-Kummissarju responsabbli mill-politika reġjonali qal,
<i>“Din hija ġurnata storika kemm għall-popli u kemm
għar-reġjuni ta’ l-Istati Membri ġodda. Meta daħlu
fl-Unjoni, huma daħlu wkoll f’komunità bbażata fuq
il-prinċipju tas-solidarjeta. Il-programmi l-ġodda huma l-aktar
riflessjoni konkreta ta’ dan il-prinċipju għax  jgħinu biex
jiffinanzjaw l-investiment u l-ħolqien ta’ opportunitajiet ġodda
ta’ xogħol. B’dan il-mod, huma jkunu jistgħu jgħinu
biex jintgħelbu d-differenzi kbar  f’Unjoni Ewropea mkabbra  u
jikkontribwixxu għall-integrazzjoni u għaqda territorjali.”
</i></p>
<p>Il-Kummissarju Balázs apprezza li l-Istati Membri ġodda bdew minn
kmieni fl-2004 biex iniedu s-sejħa għall-proposti tal-proġett u
laqa’ b’sodisfazzjon il-fatt li l-volum u l-kwalita’
tal-proġetti sottomessi huma ta’ nkoraġġiment. Huwa nnota
li  <i>“l-fondi strutturali jirrapreżentaw potenzjal maġġur
biex jinħoloq tkabbir u koeżjoni.  It-tielet Rapport ta’
Koeżjon diġa ta prova li din il-politika sa issa kienet ta’
suċċess fl-UE. It-tkomplija tagħha, flimkien mal-potenzjal
sinifikattiv ta’ tkabbir ogħla fl-Istati Membri ġodda
għandhom allura jsiru l-mutur maġġuri għall-iżvilupp
f’UE mkabbra”.</i>    </p>
<p>L-adozzjoni formali tal-programmi l-ġodda issegwi ftehim fuq il-kontenut
tagħhom li kien diga ntlaħaq qabel l-aħħar tal- 2003.
L-okkażjoni ta’ llum tfakkar l-approvazzjoni formali tagħhom
wara l-adeżjoni ta’ l-Għaxra fl-1 ta’ Mejju 2004.
Il-programmi ser jgħinu proġetti għall-iżvilupp ekonomiku w
soċjali, adottati skond iċ-cirkustanzi u l-prijoritajiet
speċifiċi  ta’ kull Stat Membru.  Enfasi partikolari hija
mpoġġija fuq it-tisħiħ tal-kapacita’ amministrattiva
għall-implimentazzjoni.</p>
<p>Għal aktar dettalji, ara <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

