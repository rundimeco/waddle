<H3>
<P><B>De Commissie leidt een formele procedure in tegen bepaalde praktijken van Intercontinental Marketing Services</B></H3>
<P><I><B>De Europese Commissie heeft Intercontinental Marketing Services Health (IMS), de wereldleider op het gebied van de verzameling van gegevens over voorschriften en verkoop van farmaceutische producten, in een mededeling van punten van bezwaar te kennen gegeven dat bepaalde van haar handelspraktijken zouden kunnen neerkomen op misbruik van een machtspositie. Naar aanleiding van twee klachten heeft de Commissie de verkooppraktijken van IMS, en met name de getrouwheidskortingen, aan een onderzoek onderworpen en is zij tot de voorlopige conclusie gekomen dat deze praktijken het voor nieuwe concurrenten zeer moeilijk maakt om toe te treden tot de relevante markt of zich op deze markt te handhaven.</B></I>
<P>IMS is een Amerikaanse onderneming en wereldleider op het gebied van het volgen van verkoop en voorschriften van farmaceutische producten. Deze diensten zijn voor farmaceutische laboratoria essentieel om het marktaandeel van hun medicijnen ten opzichte van de concurrenten en de resultaten van hun artsenbezoeken te kunnen evalueren. IMS is aanwezig in 100 landen in de wereld en had in 1999 een omzet van 1,4 miljard dollar. De onderneming levert aan farmaceutische bedrijven gegevens over de verkoopresultaten van farmaceutische producten en over het voorschrijfgedrag van artsen.
<P>Tijdens het onderzoek heeft de Commissie geconstateerd dat IMS aan de verkoop van bepaalde diensten de voorwaarde verbond dat er eerst andere diensten werden gekocht, op dezelfde of verschillende geografische markten. Bovendien kent IMS bepaalde farmaceutische laboratoria zogenoemde getrouwheidskortingen of globale of internationale kortingen toe, die niet gebaseerd zijn op objectieve en transparante criteria, of biedt zij deze laboratoria gratis producten aan, die verder gaan dan het enkel testen van een nieuwe dienst.
<P>Dit type gedragingen van een onderneming met een machtspositie vervalst de concurrentie tussen rivaliserende bedrijven en vormt een aanzienlijke barrière voor toetreding van nieuwe partijen tot de markt.
<P>Uit de mededeling van punten van bezwaar blijkt dat de betrokken gedragingen neerkomen op misbruik van een machtspositie in de zin van artikel 82 van het EG-Verdrag. Deze mededeling is een voorlopig document waarmee de procedure wordt ingeleid, en is geen inhoudelijk eindoordeel van de Commissie over de zaak. Indien het aanvankelijke standpunt van de Commissie echter bevestigd zou worden, zou IMS bepaalde clausules in haar contracten moeten wijzigen en haar kortingsbeleid moeten herzien, zoals de heer Mario Monti, het lid van de Commissie dat met het mededingingsbeleid is belast, heeft opgemerkt.
<P><B>Procedure</B><I><B> </B></I>
<P>In overeenstemming met het recht van verdediging is IMS uitgenodigd om binnen twee maanden na ontvangst van de mededeling van punten van bezwaar schriftelijk te reageren. IMS kan ook verzoeken om een hoorzitting, die wordt voorgezeten door de raadadviseur-auditeur van de Commissie en waaraan ook de klagers kunnen deelnemen, alsmede de leden van het Adviescomité voor mededingingsregelingen en economische machtsposities, dat bestaat uit vertegenwoordigers van de nationale mededingingsautoriteiten van alle lidstaten van de Unie.
<P>Aan het einde van de procedure zal de Commissie, ingeval haar voorlopige conclusie zou worden bevestigd, moeten besluiten of een verbodsbeschikking noodzakelijk is, en of eventueel een geldboete gerechtvaardigd is. Indien IMS het niet eens zou zijn met de uiteindelijke beschikking, zou de onderneming beroep kunnen instellen bij de Europese rechterlijke instanties in Luxemburg.
