<h1>
<a name="Heading4"></a><b>Komisija ierosina pārskatīt darba
laika direktīvu</b></h1>
<p><b><i>Pēc plašām apspriedēm visā Eiropā
Komisija šodien pieņēma priekšlikumu atjaunināt darba
laika direktīvas pamataspektus. Tas ir savstarpēji saistītu
pasākumu līdzsvarots kopums, kura galvenais mērķis ir
darbinieku veselība un drošība, ņemot vērā
mūsdienu Eiropas ekonomikas vajadzības. Darbiniekam joprojām ir
iespēja atteikties no 48 stundu darba nedēļas, bet būtu
jāpiemēro stingrāki nosacījumi, lai izvairītos no
šīs iespējas ļaunprātīgas izmantošanas.
Dalībvalstīm būtu iespēja pagarināt pārskata
periodu no četriem mēnešiem līdz vienam gadam
maksimālās 48 stundu darba nedēļas
aprēķināšanai. Dežūrā pavadīto laiku,
kad darbinieks nestrādā, neuzskatīs par darba laiku, un
kompensējošu atpūtas laikposmu piešķirs 72 stundu
laikā. </i></b></p>
<p>Nodarbinātības un sociālo lietu komisārs Stavros Dimas
teica: „Šis priekšlikums attiecas uz pašreizējās
sistēmas nepilnībām, kas tika atklātas tās
lietošanas laikā. Tas ir līdzsvarotu pasākumu kopums, kas
aizsargā darbinieku veselību un drošību, ieviešot
lielāku elastīgumu un saglabājot
konkurētspēju.”</p>
<p>Priekšlikumā teikts, ka dalībvalstis var ieviest
pasākumus valsts līmenī, lai piemērotu individuālo
atteikumu no 48 stundu darba nedēļas ierobežojuma. Ir
precizēti nosacījumi, kas jāievēro gadījumā, ja
pastāv vienošanās starp darba devēju un darbinieku.
Piemēram, darba devējs nevarēs saņemt piekrišanu
izmantot šo iespēju darba līguma parakstīšanas
laikā, un darbinieks jebkurā laikā varēs brīvi atsaukt
savu piekrišanu. Par individuālo atteikumu vienojas ar koplīgumu
vai ar līgumiem starp abām pusēm nozarē vai darbavietā.
Ja saskaņā ar valsts tiesību aktiem vai praksi nevar izmantot
koplīgumu, lai apspriestu vienošanos par darba laiku, darbinieks par
atteikumu var vienoties tieši ar darba devēju. Jo īpaši
šo piemēro gadījumā, ja koplīgums nav spēkā
un uzņēmuma līmenī nav darbinieku pārstāvju, kuri
ir pilnvaroti slēgt šādu līgumu. </p>
<p>Saistībā ar šo, dalībvalstīm būs iespēja
pagarināt standarta pārskata periodu no 4 mēnešiem
līdz 1 gadam vidējās 48 stundu darba nedēļas
aprēķināšanai, ar nosacījumu, ka tās
apspriežas ar darba devēju un darbinieku. Tas sniegs
uzņēmumiem lielāku elastību un iespēju pielāgoties
uzņēmējdarbības vajadzībām.</p>
<p>Saskaņā ar šodienas priekšlikumu tiek izveidota jauna
dežūras laika kategorija, dežūras laika
"neaktīvā” daļa. Tas ir laiks, kad darbinieks neveic savus
pienākumus, kaut arī atrodas savā darbavietā. To neuzskata
par darba laiku, ja vien valsts tiesību akti vai koplīgums neparedz
citādi. </p>
<p>Priekšlikumā arī noteikts, ka kompensējošs
atpūtas laikposms nebūtu jāpiešķir nekavējoties,
bet 72 stundu laikā. </p>
<p>Komisija sagatavoja priekšlikumu pēc Līgumā noteiktā
konsultāciju procesa divos posmos, kas noslēdzās Eiropas
līmenī, kad darba devēju un darbinieku pārstāvji
norādīja, ka tie nespēj uzsākt sarunas par šo
jautājumu. Priekšlikumu nosūtīs Padomei un Parlamentam
apstiprināšanai.</p>
<p>Šodienas priekšlikuma pilns teksts ir pieejams:</p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Skatīt arī </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

