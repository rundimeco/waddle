<h1>
<a name="Heading4"></a><b>Oświadczenie Przewodniczącego
Romano Prodiego z okazji Dnia Rozszerzenia</b></h1>
<p>1 maja to dla Europy data historyczna. </p>
<p>W rodzinie UE witamy dziś 10 nowych krajów członkowskich i 75
milionów nowych obywateli.  </p>
<p>Pół wieku po rozpoczęciu naszego wielkiego projektu integracji
europejskiej raz na zawsze znikają podziały Zimnej Wojny. Stajemy
się dziś mieszkańcami zjednoczonej Europy. </p>
<p>Droga do tego miejsca wymagała odwagi, determinacji i olbrzymiego
wysiłku narodów i sił politycznych w nowych Państwach
Członkowskich. Jednocześnie wymagała ona wizji i hojności po
stronie narodów i przywódców obecnej Unii.</p>
<p>W tym tygodniu czeka mnie niesłychana przyjemność powitania 10
nowych kolegów w Komisji Europejskiej. </p>
<p>Oni sami, jak i ich rodacy, wnoszą do Unii kultury i
różnorodność 10 krajów o odrębnych korzeniach
historycznych, sięgających wielu wieków. </p>
<p>Rozszerzenie staje się faktem. Narody Europy będą je
obchodzić na licznych imprezach kulturalnych od zachodniego wybrzeża
Irlandii po wschodnią granicę Polski, od Valetty na południu
aż po najdalej na północ wysunięty skrawek Finlandii. W tym
dniu Europejczycy świętują ostateczny upadek dzielących ich
sztucznych barier ideologicznych.</p>
<p>Jako Przewodniczący Komisji Europejskiej, pragnę
podkreślić, że Komisja istnieje po to, by służyć
obywatelom Europy. Naszym zadaniem jest czuwanie, by Unia Europejska
przynosiła wymierne korzyści wszystkim swoim obywatelom, zapewnianie
większej ilości lepszych miejsc pracy, dbanie o bardziej
konkurencyjną gospodarkę, czystsze środowisko naturalne i jeszcze
wyższą jakość żywności oraz budowanie obszaru
wolności i sprawiedliwości, wolnego od wzajemnie powiązanych
zagrożeń przestępczości i terroryzmu. </p>
<p>Rozszerzenie oznacza jednak jeszcze więcej. Jak powiedział podczas
niedawnej wizyty w Pradze Irlandzki Premier i Przewodniczący Rady, Bertie
Ahern: „Rozszerzenie to otwieranie nie tylko granic, ale i
umysłów". </p>
<p>Odczuwam ogromną radość i dumę z rozmiarów naszego
osiągnięcia, jakim jest ponowne zjednoczenie podzielonego niegdyś
kontynentu. Tym niemniej, zdaję sobie sprawę, że stanowi ono
zaledwie początek.</p>
<p>W nowej, liczącej 455 milionów obywateli Unii Europejskiej,
każdy z nas musi zaangażować się we wspólne budowanie
na fundamentach, które powstały przy naszym udziale. Niczego nie
powinniśmy uważać za oczywiste. To, co udało nam się
osiągnąć nie jest nieodwracalne. W naszej współpracy
czekają nas nieustanne przeszkody i wyzwania. </p>
<p>Zjednoczeni w różnorodności, będziemy jednak silniejsi i
lepiej przygotowani do rozwiązywania wspólnych problemów.
Zjednoczeni w różnorodności, możemy skuteczniej
pracować na rzecz bezpieczeństwa i dobrobytu dla wszystkich.  </p>
<p>Wzywam wszystkich Europejczyków do włączenia się w
świętowanie naszego niesłychanego osiągnięcia.</p>
<p>Witajcie w Nowej Europie.</p>

