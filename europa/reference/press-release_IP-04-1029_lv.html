<h1>
<a name="Heading4"></a><b>Priekšsēdētāja amata
kandidāts Barozu iepazīstina ar savu komandu</b></h1>
<p><b><i>Šodien Eiropas Komisijas priekšsēdētāja amata
kandidāts Žozē Manuels Barozu paziņoja, kādus
portfeļus viņš ir piešķīris savai komandai.
Lēmums ir pieņemts pēc rūpīgām pārrunām
ar katru Komisijas locekļa kandidātu ar mērķi veidot
komandas garu. Jaunā Komisija ir stabila, ar politisko pieredzi. Tajā
ir pārstāvēts plašs politiskais spektrs un tajā ir
vairāk sieviešu nekā jebkad agrāk. Visiem Komisijas
locekļiem kā kolēģijai būs vienādas pilnvaras.
Ž.M. Barozu ir veicis atsevišķus organizatoriskus
pielāgojumus, ievērojot galvenās politiskās
prioritātes.</i></b></p>
<p><b>Kvalitatīva politiķu komanda</b></p>
<p>Sadalot portfeļus, ir ņemta vērā Komisijas locekļu
amata kandidātu kvalitatīvā politiskā pieredze un
plašā profesionālā bagāža. Žozē Manuels
Barozu norāda: “Esmu organizējis šīs
spēcīgās komandas darbu tā, lai nodrošinātu
efektivitāti un to mēŗķu sasniegšanu, ko paši sev
izvirzām. Es piešķiru lielu nozīmi tam, lai komandas
locekļi ievērotu visas Eiropas intereses. Komisijas locekļi
kopīgi strādās Eiropas iedzīvotāju labā”.
Ž.M. Barozu lēmums izvietot visu Komisijas locekļu birojus
<i>Berlaymont </i>ēkā apliecina viņa apņemšanos
nodrošināt darbu komandā.</p>
<p>Jaunajā Komisijā ir cilvēki ar dziļām
zināšanām dažādās politikas jomās. Viņi
padziļināti pārzina ES politiku un ES iestāžu darbu.
Viņu vidū ir bijušie premjerministri, ministri un
pašreizējie komisāri. Vairāki no viņiem ir
vadījuši sarunas par savu valstu pievienošanos Eiropas
Savienībai. Citi savukārt ir piedalījušies Konventa
darbā un strādājuši pie Konstitūcijas
sagatavošanas.</p>
<p>Tā ir ļoti līdzsvarota komanda. Vēl nekad Eiropas
Komisijā nav bijis tik liels sieviešu īpatsvars, un tajā ir
pārstāvēts ļoti plašs politiskais spektrs..</p>
<p>Komisāru loma neaprobežojas vienīgi ar attiecīgā
portfeļa pārvaldību. Komisija darbojas kā kolēģija
un pieņem kopīgus lēmumus visos jautājumos.
Kopīgajā lēmumu pieņemšanas procesā visiem
komisāriem būs vienlīdzīgas tiesības. Pilnvaras netiks
deleģētas komisāru grupām. Ž.M. Barozu apgalvo:
“Es negribu, lai manā komandā būtu
“pirmās” un “otrās” klases komisāri. Visi
komisāri ir vienlīdz svarīgi. Es gribu, lai mana vara
balstās uz stabilu komandas darbu”.</p>
<p>Lai veicinātu koleģialitāti, Komisija vairāk rīkos
neformālas apspriedes un uzlabos sadarbību starp departamentiem un
komisāru personiskajiem birojiem. Komisijas darbs ir jāorganizē
elastīgi, lai varētu reaģēt uz notikumiem un attiecīgi
izstrādāt darba kārtību. Vajadzības gadījumā
Komisijas darbu iepriekš sagatavos tematiskas grupas un darba grupas.
Tajās darbosies komisāri, kuru portfeļi attiecas uz politikas
jomu, kurā ir jārisina konkrēta problēma.</p>
<p><b>Izmaiņas darbā, kas vērsts uz politisko
prioritāšu īstenošanu</b></p>
<p>Jaunā Komisija ir izveidota, lai sasniegtu konkrētus
rezultātus Eiropas Savienības iedzīvotāju interesēs un
nodrošinātu Eiropai lielāku spēku starptautiskajā
arēnā. Tās organizācijā ir izmantoti daudzi
pašreizējās Komisijas elementi. Ž.M. Barozu neuzskata, ka ir
vajadzīgas revolucionāras izmaiņas Komisijas departamentos. Tajos
gadījumos, kad viņš ir veicis izmaiņas departamentos un
portfeļos, viņš to ir darījis, lai uzlabotu politikas
īstenošanas kapacitāti un politisko prioritāšu
sasniegšanu.</p>
<p>Ž.M. Barozu norāda: “Es piešķiru īpašu
nozīmi Eiropas popularizēšanai. Apātija, kas valdīja
nesenajās Eiropas Parlamenta vēlēšanās ir
satraucoša. Esmu lūdzis priekšsēdētāja vietniecei
jo īpaši nodarboties ar saziņas stratēģiju.
Iedzīvotājiem ir skaidrāk jāstāsta par to, ko Eiropa
dara un kāpēc Eiropa to dara”. Tā pati
priekšsēdētāja vietniece arī būs atbildīga
par institucionālajām attiecībām. Līdztekus ES
institūcijām viņa pievērsīsies arī valstu
parlamentiem un iedzīvotājiem.</p>
<p>Nepietiekami tiek īstenota Lisabonas stratēģija, kuras
mērķis ir padarīt Eiropas ekonomiku par
viskonkurētspējīgāko ekonomiku pasaulē līdz
2010. gadam. Komisijai un dalībvalstīm ir jāpanāk
labāki rezultāti. Ž.M. Barozu personiski koordinēs darbu,
kas vērsts uz Lisabonas stratēģijas aktīvāku
īstenošanu. Ž.M. Barozu ir iecēlis
priekšsēdētāja vietnieku, kas pārstāvēs
saskaņotu Komisijas viedokli Konkurences padomē.</p>
<p>Ž.M. Barozu ir nolēmis veicināt iespēju
vienlīdzību, uzticot šo uzdevumu nodarbinātības un
sociālo lietu komisāram, kas vadīs komisāru grupu
iespēju vienlīdzības jautājumos.</p>
<p>Ārpolitikas jomā Ž.M. Barozu uzsver nepieciešamību
pēc efektīvas koordinācijas. Viņš vadīs
komisāru grupu ārējo attiecību jautājumos.
Īpaša prioritāte ir piešķirta ES politikai
attiecībā uz kaimiņvalstīm, uzticot šo pienākumu
ārējo attiecību komisāram. Viens no komisāru grupas
uzdevumiem būs sagatavot jaunā ārlietu ministra
uzņemšanu Komisijā un izveidot Eiropas diplomātisko
dienestu. Pēc pievienošanās Komisijai ārlietu ministrs
kļūs par priekšsēdētāja vietnieku ārējo
attiecību jautājumos.</p>
<p>Komisijas pārvaldības reforma turpinās - tas nav vienas reizes
pasākums. Ž.M. Barozu ir nolēmis iecelt
priekšsēdētāja vietnieku, kas pārraudzīs
“administratīvās vadības, revīzijas un
krāpšanas apkarošanas jomu”. Šis
priekšsēdētāja vietnieks nodrošinās labu
pārvaldību un atskaitīsies Eiropas Parlamentam par šo
jomu.</p>
<p><b>Nākamie soļi</b></p>
<p>Pirmā tikšanās – neformāla sēde – notiks
20. augustā Briselē. Komisijas komandai jāspēj
iegūt uzticība un jāsaņem Eiropas Parlamenta
apstiprinājums līdz 1. novembrim. Komisāri uzstāsies
atsevišķās sēdēs Parlamenta komitejās. Tās
notiks divu nedēļu garumā, sākot ar 27. septembri. Kad
būs saņemts Parlamenta apstiprinājums, šis sastāvs
sāks izstrādāt politiskās perspektīvas un sīki
izvērstu programmu nākamajiem pieciem gadiem.</p>
<p><b>Paziņojums izdevējiem</b></p>
<p>Žozē Manuels Barozu ir ieviesis šādas būtiskas
pārmaiņas:</p>
<ul>
<li>priekšsēdētājs pats vadīs komisāru grupu, kura
nodarbojas ar ārējām attiecībām un Lisabonas
stratēģiju;</li>
<li>priekšsēdētāja vietniekam būs jauns darba uzdevums
nodarboties ar iestāžu attiecībām un izstrādāt
saziņas stratēģiju;</li>
<li>priekšsēdētāja vietniekam būs jānodrošina
saskaņota Komisijas nostāja Konkurētspējas padomē;</li>
<li>ir nodrošināts lielākais sieviešu komisāru
īpatsvars, kāds jebkad ir bijis;</li>
<li>diferencēti pašreizējie amati: transports un
enerģētika; lauksaimniecība un zivsaimniecība;
iekšējais tirgus un nodokļi;</li>
<li>paredzēts plašāks darba grupu lietojums, gatavojot politiskus
jautājumus;</li>
<li>komisāri strādās vienā ēkā
(<i>Berlaymont</i>);</li>
<li>finanšu kontrole nošķirta no budžeta jautājumiem,
iecelts priekšsēdētāja vietnieks, kas pārraudzīs
vadību, lai tā darbotos nevainojami.</li></ul><p>Jaunā Komisija
sāks strādāt 1. novembrī, ja to ar balsojumu
apstiprinās Eiropas Parlaments. Eiropas Parlaments var balsot tikai par
visiem komisāriem, nevis par katru atsevišķi.</p>
<p>Saskaņā ar Eiropas Konstitūcijas izveides līgumu ES
ārlietu ministrs sāks darbu Komisijā pēc Konstitūcijas
ratifikācijas.</p>
<p>Līgums ļauj Komisijas priekšsēdētājam
piešķirt un grozīt politiskās atbildības jomas.
Šobrīd piemēro šādu 217. pantu:</p>
<p><i>1. Komisija strādā priekšsēdētāja
politiskajā vadībā, kurš koleģiāli lemj par
tās iekšējo organizāciju, lai nodrošinātu tās
darbības konsekvenci un efektivitāti.</i></p>
<p><i>2. Priekšsēdētājs strukturē un sadala Komisijas
atbildību tās locekļu starpā. Savā pilnvaru laikā
priekšsēdētājs var grozīt atbildības jomu
sadalījumu. Komisijas locekļi pilda priekšsēdētāja
uzdotos pienākumus priekšsēdētāja
pakļautībā.</i></p>
<p><i>3. Saņemot Kolēģijas apstiprinājumu,
priekšsēdētājs no locekļu vidus izraugās
priekšsēdētāja vietniekus.</i></p>
<p><i>4. Ja to pieprasa priekšsēdētājs, Komisijas loceklis
atkāpjas no amata, kad ir saņemts Kolēģijas
apstiprinājums.</i></p>
<p><a name="_Hlt80078599"></a><a name="_Hlt80078600"></a>Tagad Komisijas
audiovizuālajā bibliotēkā varat aplūkot Barozu
Komisijas 25 locekļu fotogrāfijas:</p>
<p><a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a>
</p>

