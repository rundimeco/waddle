<h1>
<a name="Heading4"></a><b>Komisárka Mariann Fischer Boelová
vyzýva Radu na prijatie rozsiahlej a významnej reformy v sektore
cukru</b></h1>
<p><b><i>Pred rokovaniami, ktoré sa začali v utorok v Rade
poľnohospodárstva v Bruseli s cieľom dosiahnuť
politickú dohodu o reforme v sektore cukru, komisárka Mariann Fischer
Boelová povedala: „Je rozhodujúce, aby sme k rozhodnutiu dospeli
na budúci týždeň. Rokovania budú ťažké,
ale vyzývam ministrov, aby boli odvážni. Pokračujeme v
našich intenzívnych kontaktoch so všetkými
členskými štátmi, aby sme ich zapojili v čo
najväčšej miere. V sektore cukru sa za posledných 40 rokov
neuskutočnila takmer žiadna reforma. Teraz potrebujeme reformu, aby sa
zabezpečilo, že produkcia cukru v Európe bude mať
budúcnosť a aby sa zabezpečila dlhotrvajúca istota
producentom cukru v Európe a aj v rozvojových krajinách.
Neexistuje žiadna alternatíva ďalekosiahlej reformy. Ak ju
zmeníme teraz, urobíme to podľa svojich požiadaviek
s použitím vlastných prostriedkov na zmiernenie
negatívnych dôsledkov. Ak nebudeme konať, bude nám
nanútená reforma, na ktorú budeme mať malý vplyv
a ktorá najťažšie postihne
najkonkurencieschopnejších producentov cukru. Akékoľvek
oneskorenie sťaží financovanie reštrukturalizácie a
sociálnej kompenzácie. Predložené návrhy vytvoria pre
produkciu cukru v EÚ trvaloudržateľný dlhotrvajúci
základ. Ponúkame veľkorysú kompenzáciu pre
poľnohospodárov začlenenú v jednotnej platbe pre
poľnohospodárov. Ponúkame veľkorysý
reštrukturalizačný fond na pomoc tým, ktorí chcú
opustiť tento sektor. Zachováme obchodné preferencie pre
našich dodávateľov v rozvojovom svete a náš
trh zostane pre nich atraktívnym miestom na predaj ich cukru.
Zároveň poskytneme finančnú pomoc krajinám AKT na
prispôsobenie sa novej situácii.</i></b></p>
<p>„Poľnohospodári a spracovatelia potrebujú
dlhotrvajúcu istotu, aby mohli investovať. Platnosť
súčasného režimu cukru v EÚ skončí
budúci rok. V súčasnom systéme sú ceny EÚ
trikrát vyššie ako úrovne na svetovom trhu, čo je
úplne neudržateľné. Režim cukru sa musí
zosúladiť s ostatnými sektormi reformovanej
poľnohospodárskej politiky vrátane odklonu od subvencií
spojených s výrobou smerom k „oddelenej“ jednotnej
platbe. EÚ je povinná dodržiavať svoje
medzinárodné záväzky. Zaviazali sme sa k dovozu cukru bez
cla a kvót z 50 najchudobnejších krajín sveta. A
musíme splniť rozhodnutie odbornej komisie WTO pre cukor do mája
budúceho roka. V neposlednom rade dohoda o cukre by výrazne posilnila
naše postavenie pred stretnutím ministrov WTO v Hongkongu, ktoré
sa bude konať budúci mesiac.“</p>
<p>Podrobnosti návrhu reformy režimu cukru v EÚ:</p>
<ul>
<li>   Zníženie cien o 39 % počas dvoch rokov so začiatkom
v roku 2006/07, aby sa zabezpečila udržateľná
rovnováha na trhu. </li>
<li>   Kompenzáciu poľnohospodárom v rozsahu 60 %
zníženej ceny. Začlenenie tejto pomoci do jednotnej platby pre
poľnohospodárske subjekty a prepojenie platieb vzhľadom na
environmentálne normy a normy správy pôdy. </li>
<li>   Platnosť nového režimu vrátane rozšírenia
systému kvót pre cukor do roku 2014/15. Žiadna doložka o
preskúmaní. </li>
<li>   Zlúčenie kvót „A“ a „B“ do jednej
výrobnej kvóty. </li>
<li>   Zrušenie systému intervencií a nahradenie
intervenčnej ceny referenčnou cenou. </li>
<li>   Zavedenie systému súkromného uskladnenia ako
bezpečnostnej siete v prípade, že trhová cena klesne pod
referenčnú cenu. </li>
<li>   Dobrovoľný reštrukturalizačný program,
ktorý bude trvať 4 roky v prípade cukrovarov v EÚ a
výrobcov izoglukózy a inulínového sirupu,
pozostávajúci z vysokej zostupnej platby, aby sa podporilo zatvorenie
cukrovaru a vzdanie sa kvót, ako aj vysporiadanie sa so sociálnymi a
environmentálnymi dosahmi reštrukturalizačného procesu.
</li>
<li>   Táto platba bude 730 eur na tonu v prvom roku a zníži sa
na 625 eur v druhom roku, 520 eur v treťom roku a 420 eur v poslednom roku.
</li>
<li>   Doplnková platba pre pestovateľov cukrovej repy, ktorých
sa dotkne zatvorenie cukrovarov, v prvom roku, na ktorý mali
dodávateľské práva na cukrovú repu. </li>
<li>   Obidve tieto platby budú financované zo zostupného
poplatku držiteľov kvót, ktorý bude trvať tri roky. Iba
efektívni výrobcovia môžu poplatok udržať. Z toho
vyplýva potreba rýchlo sa presunúť k
udržateľnému systému. </li>
<li>   Na cukrovú repu, ktorá sa pestuje ako nepotravinová
plodina, by sa mal vzťahovať nárok na platby za pôdu
vyňatú z obrábania a takisto na podporu na energetické
plodiny vo výške 45 eur/hektár. </li>
<li>   Aby sa udržala určitá produkcia krajín, ktoré
v súčasnosti vyrábajú cukor patriaci do skupiny
„C“, umožní sa dodatočné množstvo vo
výške 1 milióna ton za jednorazovú platbu, ktorá
zodpovedá sume reštrukturalizačnej pomoci na tonu v prvom roku.
</li>
<li>   Cukor určený pre chemický a farmaceutický priemysel a
na výrobu bio-etanolu sa vyjme z týchto výrobných kvót.
</li>
<li>   Zvýšenie kvóty pre izoglukózu o 300 000 ton pre
súčasné producentské spoločnosti rozvrhnuté
počas troch rokov s ročným nárastom o 100 000
ton.</li></ul><p>Pozri aj internetovú stránku: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

