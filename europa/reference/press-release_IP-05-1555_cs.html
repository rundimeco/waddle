<h1>
<a name="Heading4"></a><b>Latinská Amerika: Evropská komise
obnovuje svou strategii</b></h1>
<p><b><i>Evropská komise dnes Radě a Evropskému parlamentu
navrhne obnovenou strategii, jejímž cílem je posílit
strategické partnerství mezi Evropskou unií a Latinskou Amerikou.
S ohledem na příští vrcholnou schůzku
Evropské unie a Latinské Ameriky/Karibiku, která se bude konat
v květnu 2006 ve Vídni, Komise analyzuje stávající
problémy a poskytuje konkrétní doporučení, která
by tomuto partnerství dala nový impuls. Navrhuje zejména
zintenzívnit politický dialog mezi oběma regiony, stimulovat
hospodářské a obchodní výměny, podporovat
regionální integraci a boj proti nerovnostem a svou politiku
spolupráce a pomoci více přizpůsobit realitě
Latinské Ameriky.</i></b></p>
<p>Benita Ferrero-Waldnerová, komisařka pro vnější
vztahy a evropskou politiku sousedství, prohlásila:
<i>„Rádi bychom posílili naše vzájemné
porozumění a stávající partnerství mezi oběma
regiony s cílem vytvořit dialog a nové
příležitosti. Budeme-li spolupracovat, budeme lépe
připraveni vypořádat se s problémy globalizace a
prostřednictvím větší sociální
soudržnosti, lepšího demokratického řízení a
regionální integrace přispějeme k míru a
stabilitě v regionu a k jeho vývoji.“</i></p>
<p>Komise navrhuje, aby byl partnerství mezi EU a Latinskou Amerikou,
před kterým v současné době stojí řada
úkolů, dán nový impuls.</p>
<p>V nadcházejících letech se Komise zaměří
na:</p>
<ul>
<li>budování posíleného strategického partnerství
na základě sítě asociačních dohod a dohod
o volném obchodu, do kterého by byly zapojeny všechny
země regionu, a na prohlubování stávajících dohod
s Mexikem a Chile;</li>
<li>efektivnější zacílení politického dialogu
s ohledem na zúčastněné strany, kterým by se
posílil vliv obou regionů na mezinárodní scéně;
</li>
<li>rozvíjení dialogu o sociální soudržnosti a
životním prostředí za účelem trvalého
snížení nerovností a podpory udržitelného rozvoje.
Komise navrhuje, aby se v rámci příprav na vrcholnou
schůzku mezi EU a Latinskou Amerikou/Karibikem každé dva roky
pořádalo fórum o sociální soudržnosti a
setkání ministrů životního prostředí;</li>
<li>pomoc při rozvoji stabilního a předvídatelného
rámce, který by latinskoamerickým zemím pomohl
přilákat více evropských investic, jež
následně přispějí k hospodářskému
rozvoji. Komise vybízí Evropskou investiční banku, aby
zahájila projekt „Facilita pro Latinskou Ameriku“, který
bude prostřednictvím půjček podporovat vzájemné
propojení sítí infrastruktur;</li>
<li>zachování závazku Komise podporovat země Latinské
Ameriky v boji proti drogám a korupci;</li>
<li>zvyšování vzájemného porozumění
prostřednictvím vzdělávání a kultury. Komise
považuje za prioritu vybudování společného prostoru pro
vysokoškolské vzdělávání a zavazuje se, že
bude na evropských univerzitách přijímat studenty
z Latinské Ameriky.</li></ul><p><b>Vztahy mezi EU a Latinskou
Amerikou</b></p>
<p>EU je prvním zahraničním investorem v Latinské
Americe, prvním poskytovatelem pomoci v regionu a prvním
obchodním partnerem řady zemí, a to zejména zemí
Mercosuru. Politický dialog se zeměmi regionu byl posílen
organizací tří vrcholných schůzek EU s Latinskou
Amerikou/Karibikem (v Rio de Janeiru v roce 1999, v Madridu
v roce 2002 a v Guadalajaře v roce 2004). Dnes
navržená strategie je rovněž základem pro
přípravy příští vrcholné schůzky mezi EU
a Latinskou Amerikou/Karibikem, která se uskuteční
v květnu 2006 ve Vídni.</p>
<p><a name="_Hlt121886836"></a><a name="_Hlt121886837"></a>Text
sdělení lze nalézt na adrese:<br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Další informace:</p>
<p>Vztahy EU s Latinskou Amerikou: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

