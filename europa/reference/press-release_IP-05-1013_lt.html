<h1>
<a name="Heading4"></a><b>Tabako reklamos draudimas įsigalioja
liepos 31 d.</b></h1>
<p><b><i>Už sveikatos ir vartotojų apsaugą atsakingas Europos
Komisijos narys Markos Kyprianou šiandien sveikino liepos 31 d.
įsigaliosiančią ES direktyvą dėl tabako reklamos.  2003
m. Europos Parlamento ir Tarybos (žr. <a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=en">IP/02/1788</a>)
priimta direktyva draudžia tabako reklamą spaudoje, radijuje ir
internete.  Ji taip pat uždraudžia tabako įmonėms remti
tarptautinius kultūros ir sporto renginius. Nors dauguma ES šalių
priėmė reikalingus įstatymus arba atlieka jų priėmimo
procedūras, neaišku, ar visos jos spės tai padaryti iki liepos 31
d.  Europos Komisija atskirai patvirtino ataskaitą apie Tabako gaminių
direktyvos taikymą. </i></b></p>
<p>Europos Komisijos narys Markos Kyprianou taip komentavo direktyvą
dėl tabako reklamos,: <i>„Tabako reklamos uždraudimas –
tai vienas iš veiksmingiausių rūkymo mažinimo
būdų. Ši direktyva išgelbės gyvybių ir
sumažins rūkymo sukeltomis ligomis sergančių
europiečių skaičių.“  </i></p>
<p>Pagal Pasaulio banko
tyrimus<sup><b><a name="fnB1" href="#fn1">[1]</a></b></sup>, uždraudus
reklamą, rūkančiųjų skaičius gali
sumažėti 7%.  Pasaulio sveikatos organizacijos  Tabako kontrolės
pagrindų konvencijos, kurią ES neseniai ratifikavo (žr. <a
href="/rapid/pressReleasesAction.do?reference=MEX/05/0630&format=HTML&aged=0&language=EN&guiLanguage=fr">MEX/05/0630</a>),
vienas iš tikslų yra uždrausti tabako reklamą,
propagavimą ir tabako įmonių vykdomą rėmimą visame
pasaulyje. Kiekvienais metais nuo rūkymo sukeltų ligų ES
miršta apie 650 000 žmonių. Taigi, rūkančiųjų
skaičiui sumažėjus net nedidele dalimi, galima
išgelbėti tūkstančius gyvybių.</p>
<p>2003 m. direktyva dėl tabako reklamos taikoma tik tarptautinio masto
reklamai ir rėmimui.  Todėl reklama kino teatruose ir skelbimų
lentose arba ant prekių (pvz., peleninių ar skėčių)
nepatenka į jos taikymo sritį.  Taip pat į jos taikymo sritį
nepatenka tabako įmonių remiami tik vietose rengiami renginiai,
kurių dalyviai atvyksta tik iš vienos valstybės narės.  </p>
<p>Tabako reklama televizijoje ES uždrausta nuo XX a. paskutiniojo
dešimtmečio pradžios ir reglamentuojama Televizijos be sienų
direktyva. </p>
<p>2003 m. direktyva buvo priimta pasinaudojant ES galiomis reguliuoti savo
vidaus rinką.  Iki praėjusio amžiaus paskutiniojo
dešimtmečio skirtingos nacionalinės tabako reklamos ir tabako
įmonių vykdomo rėmimo taisyklės virto kliūtimi laisvam
produktų ir paslaugų, reklamuojančių tabako gaminius ar
remiamų tabako pramonės, judėjimui tarp valstybių
narių. 1998 m. ES pabandė išspręsti šią
problemą priimdama direktyvą, draudžiančią visų
formų tabako reklamą ir tabako įmonių vykdomą
rėmimą.  Šią direktyvą 2001 m. anuliavo Europos
Teisingumo Teismas, nusprendęs, kad ES neturi galių taikyti
visišką draudimą.   Tačiau Teismas nustatė, kad ES gali
teisiškai įvesti mažesnės apimties tabako reklamos ir tabako
įmonių vykdomo rėmimo draudimą. 2003 m. direktyvoje
griežtai laikomasi 2001 m. Teismo sprendime nustatytų ribų.</p>
<p><b>Ataskaita apie Tabako gaminių direktyvos
įgyvendinimą</b></p>
<p>Ataskaitoje apie Tabako gaminių direktyvos įgyvendinimą
padaryta išvada, kad laikomasi jos nuostatų dėl
įspėjimų apie pavojų sveikatai ir didžiausio leistino
dervų, nikotino ir anglies monoksido kiekio.  Tačiau valdžios
institucijos nelabai aiškiai suvokia, kokios sudedamosios medžiagos
naudojamos cigaretėse, kokia jų paskirtis ir poveikis vartotojų
sveikatai. Taip yra daugiausiai dėl to, kad tabako įmonės
pateikia neišsamią informaciją. Rudenį bus pradėtos
konsultacijos dėl to, kaip taisykles dėl informacijos teikimo apie
priedus padaryti veiksmingesnes. </p>
<p><b>Daugiau informacijos</b><br>žr. <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> 	Pasaulio banko parengta
tabako kontrolės ekonomikos ataskaita, 1999 m.</p>


