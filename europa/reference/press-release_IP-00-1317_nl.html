<H3>
<P><B>Commissie opent grondig onderzoek van twee joint ventures tussen posterijen uit Verenigd Koninkrijk, Nederland en Singapore</B></H3>
<P><I><B>De Europese Commissie heeft een grondig onderzoek geopend naar het voornemen van het Britse The Post Office (TPO), het Nederlandse TNT Post Group NV (TPG) en Singapore Post Private Limited (SPPL) om twee mondiale joint ventures voor internationale post op te richten. De Commissie is van oordeel dat de oprichting van Delta, een van de joint ventures, ernstige bezwaren doet rijzen, omdat een en ander kan leiden tot een aanzienlijke versterking van de marktpositie van de bestaande openbare postnetwerken (Public Postal Operators - PPO</B></I><I><B>'s) op de Nederlandse en Britse markten voor uitgaande grensoverschrijdende post.</B></I>
<P>TPO, TPG en SPPL zijn de nationale postbedrijven in hun respectieve landen en hebben een volledig aanbod van postdiensten, waaronder uitgaande grensoverschrijdende post of uitgaande internationale post.
<P>TPO, TPG en SPPL zijn voornemens twee joint ventures op te richten: Delta en NewCo, die aan bedrijven diensten zullen aanbieden op het gebied van uitgaande grensoverschrijdende post en - in beperkte mate - uitgaande grensoverschrijdende pakketpost. Delta zal wereldwijd actief zijn behalve in de regio-Azië/Stille Oceaan; daar zal NewCo actief zijn.
<P>De Commissie heeft ernstige bezwaren tegen deze operatie, omdat zij kan leiden tot het in leven roepen of het versterken van een machtspositie op de Britse en Nederlandse markt voor uitgaande grensoverschrijdende post.
<P>Delta zal postdiensten leveren aan bedrijven. Op hun respectieve thuismarkten blijven TPG en TPO deze diensten leveren - naast Delta. In die landen is het samengevoegde marktaandeel van de bestaande PPO's samen met dat van de joint venture minstens tienmaal groter dan de naastgrootste concurrent. Bovendien zou zowel in het Verenigd Koninkrijk als in Nederland door deze operatie een belangrijke, actieve concurrent worden uitgeschakeld.
<P>Het gevaar bestaat ook dat de operatie negatieve verticale gevolgen kan hebben in het Verenigd Koninkrijk en in Nederland, hetgeen marktafschermend kan gaan werken. Behalve de PPO's bieden ook consolidators uitgaande grensoverschrijdende postdiensten aan. Consolidators verzamelen en bundelen uitgaande grensoverschrijdende post voor één bepaalde bestemming en onderhandelen vervolgens over een speciaal tarief met de openbare postbedrijven waarmee zij willen samenwerken om de "geconsolideerde" post in het land van bestemming te verspreiden. Deze operatie zou ook de verdwijning betekenen van een van de belangrijkste PPO's voor consolidators in het Verenigd Koninkrijk en Nederland.
<P><B>Achtergrond</B>
<P>Europese onderzoeken van concentraties verlopen volgens een juridisch bindend tijdsschema. De Commissie heeft vanaf het tijdstip dat zij volledig wordt geïnformeerd over de precieze details van de operatie (de zgn. aanmelding), één maand de tijd om een initiële beoordeling te maken van de aangemelde transactie. Komt de Commissie tot de bevinding dat er ernstige twijfel bestaat of een operatie wel verenigbaar is met de concurrentieregels voor de Europese interne markt, dan leidt zij een diepgaand onderzoek in. De Commissie heeft dan nog eens vier maanden de tijd om de feiten te onderzoeken en een definitief besluit te nemen of de voorgenomen operatie al dan niet kan doorgaan. De inleiding van een volledig onderzoek is een fase van de procedure die niet vooruitloopt op de uiteindelijke afloop van de zaak.
