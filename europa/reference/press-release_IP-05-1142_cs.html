<h1>
<a name="Heading4"></a><b>Komise navrhuje jednat s Ukrajinou
v otázce krátkodobých schengenských
víz</b></h1>
<p><b><i>Komise přijala doporučení, ve kterém opravňuje
Radu zahájit konzultace mezi Evropským společenstvím a
Ukrajinou o uzavření dohody o zjednodušení systému
vydávání krátkodobých víz. Dohoda se bude
týkat pouze krátkodobých víz pro pobyt na schengenském
území v maximální délce tři měsíce.
Dohoda má obsahovat zejména ujednání o vízových
poplatcích, definici standardní krátké doby pro
vyřizování žádostí o vízum,
zjednodušený postup předkládání dokladů za
účelem získání víza a definici kritérií
pro vydávání víz pro několikanásobný vstup
určitým kategoriím osob.</i></b></p>
<p>Doporučení, které bylo přijato na konci srpna, je
reakcí na značný zájem Ukrajiny o získání
zjednodušeného vízového styku pro své občany a je
v souladu s akčním plánem politiky mezi EU a Ukrajinou,
podle kterého má být zahájen konstruktivní dialog o
zjednodušení vízového styku mezi EU a Ukrajinou a
jednání o dané dohodě. Směrnice pro
vyjednávání obsažené v doporučení by
měla Rada přijmout v brzké době. Jednání o
usnadnění vízového styku budou zahájena před
příští vrcholnou schůzkou EU a Ukrajiny, která se
má konat dne 1. prosince 2005, a uskuteční se
souběžně s probíhajícími jednáními
o dohodě mezi ES a Ukrajinou o zpětném
přebírání osob.</p>
<p>Je však třeba zdůraznit, že hlavním cílem
dohody je usnadnit postupy vydávání víz pro ukrajinské
občany vstupující do schengenského prostoru, protože
dne 31. března 2005 podepsal ukrajinský prezident
V. Juščenko výnos o přechodném zavedení
bezvízového styku pro občany členských států
Evropské unie a Švýcarské konfederace, podle které jsou
občané EU a Švýcarské konfederace zproštěni
vízové povinnosti do 1. září 2005. Dne
28. července 2005 pak prezident Juščenko podepsal nový
výnos, kterým se od 1. září 2005 zavádí
pro cesty na Ukrajinu trvalý bezvízový styk.</p>

