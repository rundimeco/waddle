<h1>
<a name="Heading4"></a><b>Az EU radikálisan megreformálja
cukorágazatát a termelők jövőbeli hosszú
távú versenyképessége érdekében</b></h1>
<p><a name="Heading4"></a><b><i>Az Európai Unió agrárminiszterei
ma politikai megállapodást kötöttek a cukorpiac
közös szervezésének széleskör</i></b><b><i>ű
reformjáról az Európai Bizottság által júniusban
beterjesztett javaslat alapján. A reformnak köszönhetően
javul az EU cukorágazatának versenyképessége és
piacorientáltsága, garantálttá válik az ágazat
gazdasági szempontból életképes hosszú távú
jövője és az EU a jelenlegi világkereskedelmi fordulón
megerősödött tárgyalási pozícióval
rendelkezik majd. Az elmúlt körülbelül 40 év során
nagyrészt változatlanul maradt rendszer így összhangba
kerül a Közös Agrárpolitika már megreformált
részeivel. A fehércukor garantált ára négy év
alatt 36 százalékkal fog csökkenni; a termelők az
árcsökkenés átlagosan 64,2%-áért
termeléstől független, a mezőgazdasági üzem
egységes támogatásába tartozó kifizetésekkel
kompenzációt kapnak, amelynek feltétele a
környezetvédelmi és területgazdálkodási
előírások betartása; a termelési kvótájuk
több mint felét feladó országok további
termeléstől függő kifizetést nyújthatnak a
bevételkiesés 30%-ára öt éves átmeneti
időszakon keresztül; nagyvonalú önkéntes
szerkezetátalakítási rendszert állítanak fel annak
ösztönzése érdekében, hogy a kevésbé
versenyképes termelők hagyják el az ágazatot; négy
év elteltével a többlet termelés intervenciós
felvásárlása megszűnik. A fejlődő országok
továbbra is kedvezményes feltételekkel és vonzó
árak biztosítása mellett juthatnak be az EU piacára. A
rászoruló AKCS-országok részesülhetnek a további
segítségnyújtást megalapozó, 2006-ra 40 millió
eurós segítségnyújtási tervből.</i></b></p>
<p>„Nagy örömömre szolgál ez a történelmi
jelentőségű megállapodás” – mondta Mariann
Fischer Boel mezőgazdasági és vidékfejlesztési biztos.
„Gratulálok a minisztereknek egy olyan ágazat
megreformálására vonatkozó bátor és
határozott döntésükért, amelyet a múltban senki
nem volt képes vagy nem akart megreformálni. Kemény csata volt,
de a józan ész diadalmaskodott. A megállapodásnak
köszönhetően az EU cukorágazata gazdaságilag
életképes és versenyképes jövő elé
nézhet. A fellépést azért kezdtük meg most, mert
rendelkezésre áll az ágazatban elkerülhetetlen
szerkezetátalakítással járó nehézségek
enyhítéséhez szükséges pénz, amelyből a
termelőknek kompenzáció nyújtható. Az elért
megállapodás az ágazatnak hosszú távon biztonságot
nyújt, nem szükséges hozzá egyetlen eurócentnyi extra
közpénz sem és a külkapcsolatokban is nagyon fontos. Új
politikánk kereskedelembarát, megerősítve ezzel
pozíciónkat a WTO-tárgyalások következő
hónapban tartandó hong-kongi miniszteri konferenciáján. A
termelők közvetlen, a termeléstől teljesen elválasztott
kifizetést fognak kapni. 2009-től kezdődően a világ
legszegényebb országai teljesen szabad piacra jutási
lehetőséget kapnak az EU-tól. </p>
<p>Mivel az EU a cukoreladás szempontjából továbbra is
vonzó piac marad a fejlődő országok számára,
AKCS-partnereinknek pénzügyi segítséget fogunk nyújtani
így segítve a változásokhoz való
alkalmazkodásukat. A megállapodás azt is lehetővé
teszi, hogy hamarosan megfeleljünk a WTO paneleljárás
keretében meghatározott irányelveknek.” </p>
<p>A cukorágazat összhangba kerül a KAP 2003-as és 2004-es
reformjával. A reform megfelelően figyelembe veszi a termelők
bevételeit, a fogyasztók érdekeit és a feldolgozóipar
helyzetét. Ennek köszönhetően megerősödik az EU
cukorágazatának versenyképessége, javul
piacorientáltsága és az EU nemzetközi
kötelezettségvállalásaival összhangban
megvalósíthatóvá válik a fenntartható piaci
egyensúly. </p>
<p>Az európai termelők számára mostantól kezdve
hosszú távon garantáltan nem változnak a betartandó
szabályok. A reform 2014/2015-ig felülvizsgálati
záradék nélkül határozza meg az európai
cukorágazat gazdasági és jogi keretét. A 36%-os
árcsökkentést egy 4 évig működő
nagyvonalú szerkezetátalakítási alap kíséri. A
szerkezetátalakítási alap három fő célja a
következő: először is annak ösztönzése, hogy
a kevésbé versenyképes termelők hagyják el az
ágazatot, másodszor pénz biztosítása annak
érdekében, hogy meg lehessen birkózni a
gyárbezárások társadalmi és környezeti
hatásaival (szociális tervek, átképzés, a
gyárterület megfelelő környezeti állapotának
helyreállítása) és harmadszor a leginkább érintett
régiókban új üzleti tevékenységek
kialakulásának támogatása az európai uniós
strukturális és vidékfejlesztési alapokkal összhangban.
</p>
<p>Európa a cukoreladás szempontjából továbbra is
vonzó piac marad a fejlődő országok számára. A
Bizottság javaslata értelmében a hagyományosan az EU-ba
cukrot exportáló afrikai, karibi és csendes-óceáni
országok támogatási rendszere kezdetben a 2006-os évre 40
millió eurót tesz ki. A pénzügyi tervvel kapcsolatos
tárgyalások kimenetelétől függően további,
hosszú távú támogatásról is gondoskodni fognak a
2007-2013 közötti időszakra.</p>
<p><b>A megállapodás részletei:</b></p>
<p>2006/07-től kezdődően négy év alatt 36%-ot
elérő árcsökkentés a fenntartható piaci
egyensúly biztosítása érdekében, <b>-20% az első
évben, -27,5% a második évben, -35%</b> a harmadik évben
és -36% a negyedik évben.</p>
<p>A termelőknek nyújtott kompenzáció átlagosan 64,2%
<b>az utolsó 36%-os árcsökkentés alapján.</b> A
támogatás bevonása a mezőgazdasági üzem
egységes támogatásába és a kifizetés
összekapcsolása a környezetvédelmi és
területgazdálkodási előírások
betartásával. </p>
<p>A kvóta legalább 50%-át feladó országok
esetében lehetőség van egy további, a
bevételkiesés 30%-át lefedő, termeléstől
függő kifizetés nyújtására legfeljebb öt
éven keresztül, plusz korlátozott mértékű nemzeti
támogatás.</p>
<p>A cukorkvóta rendszer kiterjesztését is magába
foglaló új rendszer 2014/15-ig érvényes. Nem tartalmaz
felülvizsgálati záradékot. </p>
<p>Az „A” és a „B” kvóta egyetlen
termelési kvótába történő összevonása.
</p>
<p>Az intervenciós rendszer felszámolása négyéves
átmeneti időszak eltelte után és az intervenciós
ár referenciaárral történő helyettesítése.
</p>
<p>A magántárolási rendszer bevezetése biztonsági
hálóként szolgál abban az esetben, ha a piaci ár a
referenciaár alá esik. </p>
<p>Az EU területén lévő cukorgyáraknak, valamint az
izoglükóz és inulinszirup gyártóknak 4 éves
időtartamra kidolgozott önkéntes
szerkezetátalakítási rendszer, amely a gyár
bezárását és a kvóta feladását
ösztönző kifizetésből áll, illetve segíti a
szerkezetátalakítási folyamat társadalmi és
környezeti hatásaival való megbirkózást. </p>
<p>A kifizetés az első és a második évben 730 euro
tonnánként, amely a harmadik évben 625, az utolsó évben
pedig 520 euróra esik vissza. </p>
<p>Ebből az összegből lehetőség van a
gyárbezárások miatt nehéz helyzetbe került
cukorrépa-termelők kompenzálására is. </p>
<p>Egy további, a tevékenységek diverzifikációját
támogató alap az olyan tagállamok számára, amelyekben a
kvóta csak nagyon kis mértékben csökken, és amely
támogatás a feladott kvóta mennyiségével arányosan
nő. </p>
<p>Mindkét kifizetést a kvóták jogosultjaira kivetett
járulék fedezi, amely három évig marad érvényben.
</p>
<p>A cukorrépa után – amennyiben nem élelmezési
célra termesztik –területpihentetési támogatást
kell adni, valamint az energianövények után járó
hektáronkénti 45 euro támogatásban is részesülhet.
</p>
<p>A jelenleg „C” cukrot termelő országokban a
termelés bizonyos szintjének fenntartása érdekében 1,1
millió tonnával megnő a keret egy egyszeri kifizetés
ellenében, ami megfelel az első év során egy
tonnáért fizetendő szerkezetváltási
támogatásnak. </p>
<p>A vegyipar és a gyógyszeripar számára termelt cukor,
valamint a bioetanol előállítására szánt cukor nem
képezi részét a termelési kvótáknak. </p>
<p>Az izoglükóz-kvóta 300 000 tonnával
történő növelése a meglévő termelők
esetében. Az emelést három éven keresztül, évi
100 000 tonnával hajtják végre.<br>Extra izoglükóz
kvóta vásárlásának lehetősége
szerkezetátalakítási támogatási áron
Olaszországban (60 000 tonna, Svédország 35 000 t
és Litvánia 8 000 t).<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

