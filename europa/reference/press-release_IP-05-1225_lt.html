<h1>
<a name="Heading4"></a><b>Nauja pramonės politika:</b><b>
sudaromos sąlygos gamybos sektoriui klestėti </b></h1>
<p><b><i>Intensyvėjant globalizacijai ir tarptautinei konkurencijai Europos
Komisija šiandien paskelbė apie naują labiau integruotą
pramonės politiką, skirtą ateityje sukurti geresnes esmines
sąlygas gamybos pramonei. Gamybos pramonei tenka ypatingas vaidmuo ES. Joje
dirba daugiau nei 34 milijonai žmonių, gamybos sektoriaus produkcijos
eksportas sudaro tris ketvirtadalius viso ES eksporto ir daugiau nei 80 % ES
privataus sektoriaus išlaidų į mokslinius tyrimus ir
technologijų plėtrą. Naujoji ES pramonės politika papildys
valstybėse narėse vykdomą veiklą, kuria siekiama
prisidėti prie stipraus ir dinamiško pramonės pagrindo
kūrimo. Ji susideda iš keletą sektorių apimančių
naujų iniciatyvų, skirtų konkurencijai, energetikai ir aplinkai,
intelektinės nuosavybės teisėms, geresniam reguliavimui,
pramonės moksliniams tyrimams ir naujovėms, patekimui į
rinką, kvalifikacijai ir struktūrinių pokyčių valdymui,
kurios pasitarnaus daugeliui pramonės šakų. Be to, Komisija
siūlo septynias naujas konkretiems vaistų, gynybos ir informacijos bei
ryšių technologijų sektoriams skirtas iniciatyvas. Ji skiria
dėmesį investicijoms į kvalifikaciją ir žmonių
pasirengimą pokyčiams. Šia pramonės politika siekiama remti
gebėjimą prisitaikyti ir valdyti struktūrinius pokyčius,
taip sustiprinant ES gamybos sektoriaus konkurencingumą, visų pirma
turint omenyje vis didėjančią konkurenciją su Kinija ir
Azija. Tai yra svarbus žingsnis siekiant naujosios Lisabonos
partnerystės ekonomikos augimui ir darbo vietų kūrimui
tikslų. Daugiau informacijos rasite <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Komisijos pirmininko pavaduotojas Günteris Verheugenas, atsakingas
už įmonių ir pramonės politiką pasakė:
<i>„Gamybos sektoriui tenka atsakingas vaidmuo užtikrinti
būsimą Europos klestėjimą. Kelio atgal į protekcionizmo
ir subsidijų laikmetį nėra. Politikai nekuria darbo vietų.
Tačiau mes galime sukurti tinkamą sistemą, kurioje pramonė
galėtų klestėti. Šiandienos strategijoje yra įtrauktas
visas pluoštas specialiai sukurtų iniciatyvų,
leisiančių paversti mūsų pramonę patrauklia
investicijoms ir darbo vietų kūrimui.“ </i></p>
<p>Sistemingai išnagrinėjusi 27 ES gamybos pramonės šakoms
ir statybos sektoriui iškilusius spręstinus uždavinius, Komisija
atliko išsamią įvairių sektorių politikos
uždavinių analizę. </p>
<p>Siekdama spręsti šiuos uždavinius Komisija pasiūlė
keletą <b>naujų iniciatyvų</b>.</p>
<p><b>i) Septynios naujos pagrindinės keletą sektorių
apimančios politinės
iniciatyvos<sup><a name="fnB1" href="#fn1">[1]</a></sup>:</b></p>
<ul>
<li>1. <b>Intelektinės nuosavybės teisių </b>ir <b>kovos su
padirbinėjimu </b>iniciatyva (pradžia 2006 m.)</li>
<li>2. <b>Konkurencingumo, energetikos ir aplinkos </b>aukšto lygio
grupė (startuosianti (pradėsianti darbą) iki 2005 m.
pabaigos),</li>
<li>3<b>. Konkurencijos ir patekimo į rinką išorės aspektai
</b>(2006 m. pavasaris),</li>
<li>4. Nauja teisės aktų <b>supaprastinimo programa </b>(2005 m.
spalio mėn.), </li>
<li>5. <b>Sektorių kvalifikacijos </b>tobulinimas (2006 m.);</li>
<li>6. <b>Struktūrinių pokyčių </b>gamyboje <b>valdymas
</b>(2005 m. pabaiga)</li>
<li>7. Integruotas Europos požiūris į <b>pramonės mokslinius
tyrimus ir naujoves</b> (2005 m. pabaiga),</li></ul><p><b>ii) Septynios naujos
konkretiems sektoriams skirtos iniciatyvos ar veiksmai:</b></p>
<ul>
<li>1. Naujo <b>vaistų forumo </b>įsteigimas (pirmasis susitikimas
2006 m.);</li>
<li>2. Gyvosios gamtos mokslų ir <b>biotechnologijos strategijos
</b>vidutinės trukmės peržiūra (2006– 2007 m.),</li>
<li>3. <b>Chemijos ir gynybos pramonės </b>naujos aukšto lygio
grupės (2007 m.),</li>
<li>4. Europos <b>kosmoso </b>programa,</li>
<li>5. <b>Informacijos ir ryšių technologijų </b>(IRT)
konkurencingumo darbo grupė,</li>
<li>6. <b>Mašinų gamybos politikos dialogas </b>(2005–2006
m.),</li>
<li>7. Keletas <b>konkurencingumo tyrimų</b>, įskaitant IRT, maisto,
mados ir dizaino pramonės šakų konkurencingumo tyrimus.
</li></ul><p>Paskelbdama naują pramonės politiką Komisija laikosi
savo įsipareigojimo prisidėti kuriant <b>stiprų pramonės
pagrindą</b>. Siekdama šio tikslo ji imsis būtinų
veiksmų, kad pagerintų esmines sąlygas gamybos pramonei ir
užtikrintų įvairių politikos krypčių
nuoseklumą. Komisija pabrėžia skirtingų politikos
krypčių suderinamumo ir sąveikos svarbą, visų pirma
skirdama ypatingą dėmesį geresniam reguliavimui, kuris yra svarbi
Europos pramonės konkurencingumo stiprinimo priemonė. </p>
<p>Naujas Komisijos požiūris <b>labiau suderins ir sujungs į
visumą </b>įvairias politikos kryptis bei užtikrins
<b>stipresnį poveikį konkurencijai</b>. Komisija sieks didesnio
pritarimo siūlomai politikai, įtraukdama pagrindines
suinteresuotąsias šalis, socialinius partnerius ir valstybes nares
ankstyvuoju politikos kūrimo etapu. Šios iniciatyvos skirtos papildyti
valstybėje narėje vykdomą veiklą ir padėti įveikti
pagrindinius sunkumus, su kuriais susiduria įvairios gamybos pramonės
šakos. </p>
<p>Daugumos atskirų ES gamybos sektorių rezultatai yra geri, palyginti
su analogiškais sektoriais kitose pramoninėse valstybėse.
Nepaisant to, ES ekonomikos pramonės struktūra apskritai nėra
geriausiai pasirengusi vykstančiam globalizacijos procesui. ES prekyba
tebėra sutelkta į sektorius, naudojančius vidutinio lygio ir
aukštas technologijas bei menkus ar vidutiniškus darbo
įgūdžius. Dėl šios priežasties ES susiduria su
sparčiai augančios ekonomikos šalių gamintojų
konkurencija. Todėl būtina vystyti gebėjimus prisitaikyti ir
sėkmingai įveikti struktūrinius pokyčius, jeigu ES siekia
maksimalios naudos iš Kinijos, Indijos ir kitų sparčiai
besivystančių valstybių įsiliejimo į pasaulio
ekonomiką. </p>
<p>Visą tekstą apie naująją pramonės politiką
galima rasti:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Pasiūlytų
kelis sektorius apimančių iniciatyvų įgyvendinimas
priklausys nuo atskirų Komisijos sprendimų. Tai apima ir
Konkurencijos, energetikos ir aplinkos aukšto lygio atstovų
grupės, kuriai bendrai pirmininkaus už atitinkamas sritis atsakingi
komisarai, įgaliojimus. </p>
<p></p>


