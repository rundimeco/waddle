<h1>
<a name="Heading4"></a><b>Komisjon kavandab õhukvaliteedi
parandamise strateegiat, et kaitsta inimeste tervist ja
keskkonda</b></h1>
<p><b><i>Euroopa Komisjon tegi täna ettepaneku ulatusliku strateegia kohta
saavutamaks märkimisväärset õhukvaliteedi paranemist
Euroopas. Õhusaaste temaatilise strateegia eesmärk on vähendada
2020. aastaks õhusaastega seotud haiguste põhjustatud enneaegsete
surmajuhtumite arvu aastas kuni 40% võrreldes 2000. aasta tasemega.
Strateegia eesmärk on ka oluliselt vähendada õhu kaudu levivate
saasteainete poolt kahjustatud metsade ja muude ökosüsteemide pindala.
Strateegia hõlmab kõiki peamisi õhusaasteaineid ning selles
pööratakse tähelepanu eelkõige peentolmule ehk tahketele
osakestele ja maapinnalähedase osooni saastele, kuna need on inimese
tervisele kõige ohtlikumad. Strateegiaga teeb komisjon ettepaneku hakata
reguleerima küsimusi seoses õhu kaudu levivate tahkete osakestega
(PM<sub>2,5</sub>), mis tungivad sügavale inimese kopsu. Komisjon teeb
ettepaneku ka täiustada õhukvaliteedi alaseid õigusakte, liites
kehtivad õigusaktid ühtsesse välisõhu kvaliteedi direktiivi.
See aitab kaasa ka paremale õiguslikule reguleerimisele.</i></b></p>
<p>Keskkonnavolinik Stavros Dimas sõnas: „Õhukvaliteedi
strateegia mõjutab oluliselt Euroopa õhukvaliteeti. See hoiab ära
tuhandeid enneaegseid surmajuhtumeid, mille põhjuseks on saastest tulenevad
haigused, ning vähendab drastiliselt põllukultuuridele, metsadele ja
muudele ökosüsteemidele tekitatud kahju. Kuigi õhukvaliteedi
parandamisega kaasnevad kulud, saab ühiskond tervikuna vähemalt
viiekordselt kasu.“</p>
<p><b>Inimese tervisele tulenev kasu ületab kulud vähemalt
viiekordselt</b></p>
<p>Vaatamata Euroopa õhukvaliteedi märkimisväärsele
paranemisele, millele on kaasa aidanud õigusaktid ja muud tegurid,
mõjutab õhusaaste jätkuvalt oluliselt inimeste tervist ja
keskkonda. Komisjon on seepärast töötanud välja strateegia,
millega seatakse kõrged eesmärgid inimeste tervise ja keskkonna
kaitsmisel õhusaaste eest. Eesmärgid tuleks saavutada 2020. aastaks.
Komisjon on otsinud kõige tasuvama lahenduse, mis on kooskõlas
Lissaboni strateegiale vastavate majanduskasvu ja tööhõive
eesmärkidega ning ELi säästva arengu strateegiaga.</p>
<p>Strateegia kohaselt väheneb tahkete osakestega seotud haigustest
tulenevate enneaegsete surmajuhtumite arv 370 000 juhtumilt 2000. aastal 230 000
juhtumini 2020. aastal. Strateegiata oleks enneaegsete surmajuhtumite arv aastal
2020 endiselt üle 290 000. </p>
<p>Eeldatakse, et strateegiaga saab tervishoid kasu vähemalt 45 miljardit
eurot aastas, kuna on vähem enneaegseid surmajuhtumeid, haigusi, haiglaravi
vajadust, paraneb tööviljakus jne. Seda on viis korda rohkem kui
strateegia rakendamise kulud, mis ulatuvad ligikaudu 7,1 miljardi euroni aastas,
mis on 0,05% ELi 25 liikmesriigi SKTst aastal 2020. </p>
<p>Kuigi pole kokku lepitud viisi, kuidas väljendada rahas
ökosüsteemile tekitatud kahju, on märkimisväärne ka
vähenenud õhusaastest keskkonnale tulenev kasu. Strateegia kohaselt
kaitstakse sadu tuhandeid ruutkilomeetreid metsi ja teisi
ökosüsteeme.</p>
<p>Euroopa ettevõtted saaksid konkurentsieelise, keskendudes teadus- ja
arendustegevusele vähem saastavate tehnoloogiate valdkonnas, mida kolmandad
riigid peavad lõpuks tunnustama.</p>
<p><b>Kavandatavad meetmed</b></p>
<p>Kehtivaid õhukvaliteedi alaseid õigusakte täiustatakse, et
aidata liikmesriikidel neid paremini rakendada. Strateegiale on lisatud
seadusandlik ettepanek<i>,</i> milles ühendatakse õhukvaliteeti
käsitlev raamdirektiiv, selle tütardirektiivid ning teabevahetust
käsitlev otsus. Kavandatava uue välisõhu kvaliteedi direktiiviga
vähendataks praegusi õigusaktide tekste poole võrra, selgitataks
ja lihtsustataks neid ning ajakohastataks aruandlusnõudeid. Esmakordselt
nõutaks sellega keskmise PM<sub>2,5</sub> kontsentratsiooni
vähendamist kõigis liikmesriikides ning kehtestataks kontsentratsiooni
ülemmäärad kõige saastatumates piirkondades. </p>
<p>Samal ajal lubatakse liikmesriikidel olla paindlikum. Kui liikmesriigid
suudavad tõendada, et nad on võtnud kõik asjakohased meetmed
õigusaktide rakendamiseks, ent ei suuda siiski täita
õhukvaliteedi norme teatavates kohtades, võivad nad ettepaneku
kohaselt taotleda asjaomastes piirkondades normide täitmise tähtaegade
pikendamist tingimusel, et nad vastavad rangetele kriteeriumidele ning et
normide täitmiseks koostatakse kavad. </p>
<p>Komisjon kavatseb teha ettepaneku siseriiklike heitkoguste
ülemmäärade direktiivi läbivaatamise kohta, et viia
heitkoguste ülemmäärad strateegia eesmärkidega vastavusse.
Lisaks vaadatakse läbi rida muid võimalikke meetmeid, nagu uued autode
tekitatud heitkoguste normid (Euro V) ning muud algatused energeetika-,
transpordi- ja põllumajandussektorites, struktuurifondid ja rahvusvaheline
koostöö.</p>
<p><b>Temaatilised strateegiad</b></p>
<p>Õhusaastet käsitlev strateegia on üks seitsmest temaatilisest
strateegiast, mille komisjon peab välja töötama ELi kuuenda
keskkonnaalase tegevusprogrammi raames. Muud strateegiad hõlmavad
merekeskkonda, jäätmetekke vältimist ning jäätmete
ringlussevõttu, ressursside säästvat kasutamist, pinnast,
pestitsiide ja linnakeskkonda. Need esitatakse lähikuudel. Temaatilised
strateegiad on nüüdisaegne otsuste tegemise viis. Strateegiad
põhinevad ulatuslikel uuringutel ja konsulteerimisel huvirühmadega,
nendes käsitletakse probleeme terviklikult, võttes arvesse seoseid
teiste probleemide ja poliitikavaldkondadega, ning need edendavad paremat
õiguslikku reguleerimist.<br>Täiendavat teavet strateegia kohta leiate
siit:</p>
<p><a
href="http://ec.europa.eu/environment/air/cafe/index.htm">http://ec.europa.eu/environment/air/cafe/index.htm</a></p>
<p>Telejaamade ja -võrkude jaoks on saadaval strateegiat käsitlev
videopressiteade, mida saab vaadata ja tellida aadressil http:// <a
href="http://www.tvlink.org/">www.tvlink.org/</a>.</p>
<p>Vt ka <a
href="/rapid/pressReleasesAction.do?reference=MEMO/05/334&format=HTML&aged=0&language=FR&guiLanguage=fr">MEMO/05/334</a></p>

