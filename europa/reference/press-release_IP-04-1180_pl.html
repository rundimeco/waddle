<h1>
<a name="Heading4"></a><b>Komisja zaleca rozpocz</b><b>ęcie
negocjacji z Turcją pod pewnymi warunkami</b></h1>
<p><b><i>Na podstawie obszernego raportu oceniającego sytuację praw
człowieka, demokracji, państwa prawa oraz ochrony mniejszości,
Komisja Europejska zaleciła dzisiaj otwarcie negocjacji akcesyjnych z
Turcją, pod warunkiem, że przyjęte zostanie będące w
przygotowaniu kluczowe ustawodawstwo.  Komisja sugeruje, aby negocjacje
prowadzono zgodnie ze strategia oparta na trzech filarach. Pierwszy z nich to
zacieśniona współpraca celem wzmocnienia i wsparcia procesu
reform w Turcji, drugi filar to negocjacje dostosowane do specyficznych
wyzwań związanych z przystąpieniem Turcji i wreszcie
głęboki dialog polityczny i kulturowy, którego celem będzie
zbliżenie obywateli Państw Członkowskich UE i Turcji. Mimo
przekonania, iż proces akcesyjny będzie miał zasadniczy
wpływ na kierunek przyszłych reform w Turcji, Komisja podkreśla,
że negocjacje akcesyjne są procesem o charakterze otwartym. Cel
negocjacji, czyli przystąpienie Turcji do UE jest jasny, jednakże jego
osiągnięcia nie można przesądzić. Komisja
przedstawiła również ocenę skutków ewentualnego
przystąpienia Turcji do Unii Europejskiej. Zgodnie z tą oceną,
przystąpienie Turcji stanowi wyzwanie zarówno dla Unii Europejskiej,
jak i Turcji, ale przy właściwym pokierowaniu otwiera dla obu stron
znaczące szanse.</i></b></p>
<p>Na spotkaniu w Kopenhadze w grudniu 2002 r. Rada Europejska stwierdziła,
że „jeżeli w grudniu 2004 r. na podstawie raportu oraz zalecenia
Komisji Rada Europejska stwierdzi, że Turcja spełnia kryteria
polityczne wyznaczone w Kopenhadze, Unia Europejska niezwłocznie rozpocznie
z tym krajem negocjacje akcesyjne”. W czerwcu 2004 r. w Brukseli Rada
Europejska potwierdziła to stanowisko. Decyzja podjęta dziś przez
Komisję jest odpowiedzią w tej sprawie. </p>
<p><b>Główne elementy zaleceń Komisji</b></p>
<p>Turcja <b>dokonała istotnego postępu</b> w procesie reform
politycznych, szczególnie  przeprowadzając w ciągu ostatnich lat
duże zmiany konstytucyjne i ustawodawcze, zgodnie z priorytetami ustalonymi
w Partnerstwie dla Członkostwa. Jednak ustawa o stowarzyszeniach, nowy
kodeks karny oraz ustawa o sądach apelacyjnych średniej instancji, nie
weszły jeszcze w życie. Ponadto na przyjście czeka
wciąż kodeks postępowania karnego, ustawodawstwo dotyczące
powstania policji sądowej oraz ustawa o wykonywaniu kar i
środków.</p>
<p>Turcja podejmuje wysiłki w celu właściwego przeprowadzania
tych reform. Mimo to, ustawodawstwo i <b>jego wdrażanie wymaga dalszego
wzmacniania i powiększania jego zakresu</b>. Dotyczy to szczególnie
polityki braku tolerancji w walce przeciwko torturom i złemu traktowaniu, a
także wdrażania przepisów dotyczących wolności
wypowiedzi, wolności religijnej, praw kobiet, standardów ILO, w tym
praw związków zawodowych i praw mniejszości.</p>
<p>Mając na uwadze ogólny postęp w realizacji reform i
zakładając, że Turcja wprowadzi w życie również
niewprowadzone nadal ustawodawstwo, o którym mowa powyżej, Komisja
stwierdza, że <b>Turcja w wystarczającym stopniu spełnia kryteria
polityczne i zaleca otwarcie negocjacji akcesyjnych</b>.
Nieodwracalność procesu reform, szczególnie jego realizacja,
będą musiały zostać potwierdzone w dłuższym
okresie.</p>
<p>Należy zastosować <b>strategię trzech filarów</b>.
<b>Pierwszy filar</b> dotyczy współpracy mającej na celu
wzmocnienie i wsparcie procesu reform w Turcji, szczególnie odnośnie
do dalszego spełnienia kryteriów politycznych wyznaczonych w
Kopenhadze. W celu zapewnienia trwałego i nieodwracalnego charakteru
procesu reform politycznych, Unia Europejska w dalszym ciągu powinna z
bliska przyglądać się postępowi w ich realizacji. Dokona
tego na podstawie poprawionego Partnerstwa dla Członkostwa
wyznaczającego priorytety reform. Ogólny przegląd postępu
reform politycznych dokonywany będzie raz w roku poczynając od roku
2005. Tempo realizacji reform określi tempo postępu negocjacji.
<b>Komisja zaleci zawieszenie negocjacji </b>w przypadku poważnego i
utrzymującego się naruszenia zasad wolności, demokracji,
poszanowania praw człowieka i wolności podstawowych, a także
poszanowania zasad prawa, na których powstała Unia Europejska. Rada
będzie mogła podjąć taką decyzję
większością kwalifikowaną.</p>
<p><b>Drugi filar </b>dotyczy konkretnego podejścia do negocjacji
akcesyjnych z Turcją. Negocjacje będą się odbywać w
ramach konferencji międzyrządowej, na której decyzje podejmuje
się jednomyślnie przy udziale wszystkich Państw
Członkowskich Unii Europejskiej. Negocjacje te będą miały
charakter złożony. Dla każdego rozdziału Rada powinna
ustalić punkty odniesienia dla czasowego zamknięcia negocjacji, a we
właściwych przypadkach ponownego ich otwarcia, <b>przy
uwzględnieniu satysfakcjonującego bilansu wdrażania
<i>acquis</i>.</b> Istniejące zobowiązania prawne wynikające z
<i>acquis</i> muszą być spełnione przed ponownym otwarciem
negocjacji w tych rozdziałach. Konieczne mogą okazać się
długie okresy przejściowe. Ponadto w niektórych dziedzinach,
takich jak polityka strukturalna i rolnictwo, niezbędne mogą
okazać się rozwiązania szczególne; zaś w zakresie
swobodnego przepływu pracowników rozważane mogą być
stałe zabezpieczenia. Przystąpienie Turcji będzie miało
poważne skutki finansowe i instytucjonalne. Przed zakończeniem
negocjacji Unia Europejska będzie musiała ustalić perspektywy
finansowe na okres po roku 2014<b>.</b></p>
<p><a name="_Hlt84348480"></a>Ponadto w trakcie prowadzenia negocjacji Komisja
badać będzie zdolność Unii do przyjmowania nowych
członków oraz do pogłębiania integracji przy
uwzględnieniu celów Traktatu w zakresie wspólnych polityk i
polityki solidarności.</p>
<p><b>Trzeci filar</b> przewiduje trwały, wzmocniony dialog polityczny i
kulturowy zbliżający mieszkańców Unii Europejskiej i Turcji.
Najważniejszą rolę w tym dialogu, promowaną przez Unię
Europejską, powinno odgrywać społeczeństwo obywatelskie.
Komisja przedstawi propozycje dotyczące sposobu wspierania takiego
dialogu.</p>
<p>Komisja jest przekonana, że proces negocjacji będzie miał
zasadnicze znaczenie dla dalszych reform w Turcji. <b>Proces ten ma charakter
otwarty i jego rezultat nie jest przesądzony.</b> Bez względu na
rezultat negocjacji lub procesu ratyfikacji stosunki pomiędzy Unią
Europejską i Turcją powinny pozwolić Turcji na silne
zakorzenienie w strukturach europejskich. W celu umożliwienia płynnej
integracji, która nie zagrozi, lecz zwiększy osiągnięcia
pięćdziesięciu lat integracji europejskiej, przystąpienie
Turcji trzeba będzie dokładnie przygotować.</p>
<p><b>Ocena zagadnień związanych z perspektywą członkostwa
Turcji </b></p>
<p>Obok raportu okresowego i zaleceń w sprawie Turcji, Komisja
przedstawiła również wyniki szczegółowych badań
pt. „Kwestie związane z możliwym członkostwem Turcji w Unii
Europejskiej”. Z badań wynika, że przystąpienie Turcji
stanowić będzie wyzwanie zarówno dla Unii Europejskiej, jak i dla
Turcji. Przy odpowiednim pokierowaniu, przystąpienie Turcji może
jednak stworzyć duże możliwości dla obu stron. Konieczne
przygotowania do przystąpienia mogą trwać jeszcze w
następnym dziesięcioleciu. W tym okresie Unia Europejska ulegnie
ewolucyjnym zmianom - Turcja powinna ulec zmianom jeszcze bardziej radykalnym.
<i>Acquis communautaire</i>, to znaczy całokształt polityki Unii
Europejskiej i ustawodawstwo wspólnotowe rozrośnie się, by
odpowiadać potrzebom Unii składającej się z 27 i więcej
państw. Zmiany w <i>acquis</i> mogą również antycypować
wyzwania i możliwości, które stwarza przystąpienie Turcji.
</p>
<p>Dodatkowe informacje znajdują się na stronie internetowej: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

