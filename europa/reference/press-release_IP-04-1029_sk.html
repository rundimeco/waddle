<h1>
<a name="Heading4"></a><b>Vymenovaný predseda Barroso predstavuje
svoj tím</b></h1>
<p><b><i>Vymenovaný predseda Európskej komisie, José Manuel
Barroso, dnes zverejnil politickú agendu, ktorú pridelil
každému členovi svojho tímu. Jeho rozhodnutiu
predchádzali podrobné konzultácie s každým
nominovaným kandidátom na post komisára s cieľom
vybudovať silného tímového ducha. Nová Komisia je
stabilná a politicky skúsená. Spája ľudí z
celého politického spektra a je v nej viac žien ako
kedykoľvek predtým. Všetci komisári budú mať ako
členovia Kolégia rovnaké právomoci. Barroso predstavil
isté organizačné úpravy, ktorých cieľom je
dosiahnutie kľúčových politických
priorít.</i></b></p>
<p><b>Vysoká kvalita a politický tím</b></p>
<p>Prideľovanie agendy bolo založené na vysokokvalitných
politických skúsenostiach a profesionálnej odbornosti
rôzneho typu menovaných komisárov. „Zostavil som tento
silný tím tak, aby som zabezpečil efektivitu jeho práce a
dosiahnutie cieľov, ktoré sme si stanovili. Pripisujem nesmiernu
dôležitosť jednotlivým tímovým hráčom,
ktorí sa cítia zaviazaní európskemu všeobecnému
záujmu. Komisári budú spolupracovať a
prinášať skutočný osoh občanom EÚ”
vyhlásil José Manuel Barroso. Barrosovo rozhodnutie opäť
spojiť kancelárie všetkých komisárov pod jednou
strechou budovy Berlaymont zdôrazňuje jeho vôľu, aby Komisia
pracovala ako tím.</p>
<p>Nová Komisia pozostáva z osobností, ktoré majú
rozsiahle skúsenosti v rôznych oblastiach politiky. Jej členovia
nadobudli dôkladné znalosti o politikách EÚ a jej
inštitúciách. Sú medzi nimi bývalí premiéri,
ministri a súčasní komisári. Niektorí z nich boli
poverení rokovaním o pristúpení ich krajiny k Európskej
únii. Iní zas boli členmi ústavného Konventu.</p>
<p>Nová Komisia je veľmi vyvážený tím. Ženy v
nej tvoria najvyšší podiel, aký bol zaznamenaný v
histórii Európskej komisie a spája skúsenosti celého
politického spektra.</p>
<p>Úloha jednotlivých komisárov sa nezameriava len na
organizáciu agendy. Komisia jedná ako Kolégium a spoločne
rozhoduje o všetkých otázkach. Komisári si v procese
kolektívneho rozhodovania budú rovní. Nebude existovať
delegácia právomocí na isté skupiny komisárov.
„Nechcem, aby sa komisári delili na prvostupňových a
druhostupňových. Všetci komisári sú rovnako
dôležití. Chcem, aby moja autorita bola založená na
pevnej tímovej práci.” tvrdí Barroso.</p>
<p>S cieľom posilniť kolegialitu a vzájomnú spoluprácu
sa Komisia bude stretávať na menej formálnych tvorivých
zasadnutiach venovaných diskusii, čím sa zlepší
spolupráca medzi oddeleniami a súkromnými kanceláriami
komisárov. Komisia  v záujme flexibility a rýchlosti pri
plnení programu, potrebuje pružnú organizáciu. Ak to bude
vhodné, prácu Komisie pripravia vopred tematické skupiny a
pracovné skupiny. V týchto sa budú stretávať
komisári, ktorých agenda sa týka určitej politickej
otázky.</p>
<p><b>Zmeny vedúce k dosiahnutiu politických priorít </b></p>
<p>Nová Komisia bola navrhnutá s cieľom dosiahnuť
výsledky jasné pre ľudí žijúcich v Európskej
únii a získať pre Európu silnejšie postavenie vo svete.
Jej organizácia v mnohých častiach vychádza z
organizácie súčasnej Komisie. Barroso necíti potrebu
revolučných zmien oddelení Komisie. Tam, kde zmeny v oddeleniach
a v agendách urobil, bolo jeho cieľom zlepšiť
výkonnosť, aby tak splnil program politík a dosiahol
politické priority.</p>
<p>„Prikladám veľkú dôležitosť
komunikujúcej Európe. Apatia, ktorá sa prejavila v
posledných európskych voľbách je znepokojivá.
Požiadal som podpredsedníčku Komisie, aby pracovala na
špeciálnej komunikačnej stratégii. Ľuďom sa
musí oznamovať jasnejšie akým spôsobom Európa
funguje a prečo robí to, čo robí” vyhlásil
Barroso. Tá istá podpredsedníčka bude tiež
zodpovedná za inštitucionálne vzťahy. Bude
spolupracovať priamo s národnými parlamentmi a občanmi.</p>
<p>Lisabonská stratégia, ktorej cieľom je urobiť z
Európy najkonkurencieschopnejšiu ekonomiku do roku 2010 sa potýka
s nedostatkom implementácie. Komisia a členské štáty
musia dosahovať lepšie výsledky. Barroso bude osobne
koordinovať všetky snahy o obnovenie Lisabonskej stratégie.
Vymenoval podpredsedu, ktorý bude zastupovať jednotné stanovisko
Komisie v Rade pre hospodársku súťaž.</p>
<p>Barroso sa rozhodol posilniť rovnosť šancí tým,
že priamo poveril touto úlohou komisára zodpovedného za
prácu a sociálne veci, ktorý bude predsedať Skupine
komisárov pre rovnosť šancí.</p>
<p>V oblasti zahraničnej politiky Barroso zdôrazňuje potrebu
efektívnej koordinácie. Bude predsedať skupine komisárov pre
vonkajšie vzťahy. Susedskej politike EÚ bola pridelená
dôležitosť tak, že zodpovednosťou za ňu je
poverený komisár pre vonkajšie vzťahy. Jedným z
cieľov Skupiny komisárov je aj príprava Komisie na príchod
nového ministra zahraničných vecí a implementovať
Európsku diplomatickú službu. Minister zahraničných
vecí bude po príchode do Komisie poverený vonkajšími
vzťahmi.</p>
<p>Reforma riadenia Komisie je dlhodobý proces, nie jednorázová
akcia. Barroso sa rozhodol nominovať podpredsedu, ktorý bude
dohliadať na “správu, audit a boj proti podvodu”. Tento
podpredseda zabezpečí stabilné riadenie a jasnú
komunikáciu s Európskym parlamentom.</p>
<p><b>Ďalšie kroky</b></p>
<p>Tím sa prvýkrát stretne na neformálnom zasadnutí v
piatok 20. augusta v Bruseli. Do 1. novembra si musí získať
dôveru a súhlas Európskeho parlamentu. Komisári
predstúpia na samostatné vypočutie pred parlamentnými
výbormi. Tento proces začne 27. septembra a potrvá dva
týždne. Keď Parlament vyjadrí svoj súhlas, tím
začne pracovať na vytvorení svojej politickej vízie a
podrobného programu na nasledujúcich päť rokov.</p>
<p><b>Poznámka pre redaktorov</b></p>
<p>Medzi hlavné zmeny súčasného stavu, ktoré
zavádza José Manuel Barosso, patria tieto:</p>
<ul>
<li>Predseda osobne predsedá skupine komisárov pre vonkajšie
vzťahy a Lisabonskú stratégiu;</li>
<li> Vytvorenie nového postu podpredsedu pre inštitucionálne
vzťahy a komunikačnú stratégiu;</li>
<li>Podpredseda zabezpečuje prezentáciu jednotného prístupu
Komisie v Rade pre hospodársku súťaž;</li>
<li>Najvyšší počet komisárok v histórii
Komisie;</li>
<li>Rozdelenie súčasnej agendy : doprava a energia ;
poľnohospodárstvo a rybolov ; vnútorný trh a dane;</li>
<li>Väčšie využívanie pracovných skupín na
predvídanie politických propblémov;</li>
<li>Zoskupenie komisárov v tej istej budove (Berlaymont);</li>
<li>Oddelenie finančnej kontroly od rozpočtových
záležitostí a vymenovanie podpredsedu pre dozor nad
stabilným riadením.</li></ul><p>Nová Komisia sa ujme svojho
úradu 1. novembra, za predpokladu, že ju schváli Európsky
parlament. Ten môže hlasovať len o Komisii ako celku, nie o
jednotlivých komisároch.</p>
<p>Podľa Zmluvy zakladajúcej Ústavu pre Európu sa minister
zahraničných vecí EÚ začlení do Komisie ako
podpredseda po ratifikácii Ústavy. </p>
<p>Zmluva dáva predsedovi právomoci vymedziť a rozdeliť
zodpovednosti za jednotlivé politiky. V nasledujúcom texte je
uvedený v súčasnosti platný článok 217:</p>
<p><i>1.   Komisia pracuje pod politickým vedením svojho
predsedu, ktorý rozhoduje o jej vnútornej organizácii v snahe
zabezpečiť jej harmonické a výkonné pôsobenie na
báze kolegiality.</i></p>
<p><i>2.   Zodpovednosti zverené Komisii rozvrhne a vymedzí
predseda medzi jej členov. Predseda môže prerozdeliť tieto
zodpovednosti počas funkčného obdobia Komisie. Členovia
Komisie vykonávajú povinnosti zverené predsedom na základe
jeho právomoci. </i></p>
<p><i>3.  Po získaní súhlasu Kolégia predseda
vymenuje podpredsedu spomedzi jeho členov.</i></p>
<p><i>4.</i>   <i>Člen Komisie odstúpi, ak o to požiada
predseda po získaní súhlasu Kolégia.</i></p>
<p>Fotografie 25 členov Barrosovej Komisie sú k dispozícii v
audiovizuálnej knižnici Komisie:</p>
<p><a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a></p>

