<h1>
<a name="Heading4"></a><b>Ajutoare de stat: Comisia deschide procedura
de investigaţie privind un potenţial ajutor pentru privatizarea
societăţii româneşti Tractorul</b></h1>
<h2>
<a name="Heading7"></a><b><i>Comisia Europeană a iniţiat o
procedură formală de investigaţie în temeiul normelor
în materie de ajutor de stat din Tratatul CE privind un potenţial
ajutor în cadrul privatizării societăţii producătoare
de tractoare Tractorul şi vânzarea acesteia către Flavus
Investments SRL în iulie 2007. De asemenea, Comisia a solicitat
Româ</i></b><b><i>niei să suspende acordarea oricărui ajutor
ilegal până la luarea unei decizii de către Comisie privind
compatibilitatea ajutorului. Autorităţile române au
condiţionat privatizarea de îndeplinirea anumitor cerinţe,
în special menţinerea activităţii actuale timp de 10 ani
şi reîncadrarea în muncă a foştilor angajaţi ai
societăţii Tractorul. Comisia trebuie să verifice dacă
aceste condiţii au condus la un preţ de vânzare mai mic
decât cel care ar fi fost obţinut în cazul în care
privatizarea ar fi fost necondiţionată, caz în care ar putea
să existe anumite elemente de ajutor de stat. Deschiderea unei
investigaţii acordă părţilor interesate posibilitatea de a
prezenta observaţii privind măsurile în cauză. Aceasta nu
aduce atingere rezultatului procedurii.</i></b></h2>
<p>Tractorul este un producător de tractoare şi alte echipamente
agricole situat în Braşov, România. Din cauza pierderilor mari
şi a datoriilor importante, societatea a intrat în lichidare
voluntară sub autoritatea agenţiei române de privatizare, AVAS.
În prezent nu se desfăşoară nicio activitate de
producţie. Pe perioada lichidării voluntare, a fost identificată
o activitate viabilă, care a fost vândută prin licitaţie
publică în iulie 2007. Licitaţia a fost câştigată
de Flavus Investments SRL. </p>
<p>AVAS a impus anumite condiţii în contractul de privatizare. În
special, ofertantul declarat câştigător  trebuia să
menţină activitatea actuală timp de 10 ani şi să acorde
prioritate (re)încadrării în muncă a foştilor
angajaţi ai societăţii Tractorul. </p>
<p>Comisia consideră că este posibil ca privatizarea
societăţii Tractorul printr-o licitaţie supusă acestor
condiţii şi a altora să fi condus la un preţ de vânzare
mai mic decât cel care ar fi fost obţinut în cazul unei
licitaţii necondiţionate şi ar putea astfel să implice un
ajutor de stat. Condiţiile ataşate licitaţiei vizau să
asigure, printre altele, menţinerea unui anumit nivel al
activităţii economice. Prin urmare, ajutorul ar sprijini această
activitate economică. Mai mult, dacă preţul de vânzare a
fost mai mic decât valoarea de piaţă deoarece condiţiile
ataşate privatizării au limitat numărul potenţialilor
cumpărători, ofertantul declarat câştigător ar fi
obţinut, de asemenea, un avantaj. În ambele cazuri, avantajele ar fi
fost plătite din venitul din vânzare la care statul a
renunţat.</p>

