<h1>
<a name="Heading4"></a><b>UE przeprowadza radykalną reformę
swojego sektora cukru, aby zapewnić producentom konkurencyjność
na długie lata w przyszłości </b></h1>
<p><a name="Heading4"></a><b><i>Ministrowie rolnictwa krajów Unii
Europejskiej osiągnęli dzisiaj porozumienie polityczne w sprawie
szeroko zakrojonej reformy wspólnej organizacji rynku cukru w oparciu o
wniosek przedstawiony w czerwcu przez Komisję Europejską.  Reforma
zwiększy konkurencyjność oraz poprawi zorientowanie na rynek
sektora cukru w UE, zapewni mu długoterminową rentowność w
przyszłości oraz wzmocni stanowisko negocjacyjne UE w
bieżącej rundzie światowych rozmów handlowych. Dostosuje ona
system, który w znacznej mierze pozostawał niezmieniony przez
ostatnich 40 lat do reszty ostatnio zreformowanej wspólnej polityki rolnej
(WPR). Gwarantowana cena cukru białego zostanie obniżona w ciągu
4 lat o 36 </i></b><b><i>%, rekompensaty będą wypłacane rolnikom
średnio w wysokości 64,2 % obniżki ceny w drodze
płatności niepowiązanych, zależnych od przestrzegania norm
środowiskowych oraz gospodarowania gruntami i zostaną
włączone do systemu jednolitej płatności rolnej; kraje,
które zmniejszą o ponad połowę swoją kwotę
produkcyjną będą miały prawo do wypłacenia dodatkowej
płatności zależnej od produkcji w wysokości 30 % utraty
dochodu w ciągu 5-letniego okresu przejściowego, zostanie utworzony
pokaźny fundusz na rzecz dobrowolnej restrukturyzacji, aby
zachęcić mniej konkurencyjnych producentów do wycofania się
z sektora, interwencyjny zakup nadwyżek produkcji zostanie stopniowo
zniesiony po upływie czterech lat. Kraje rozwijające się
będą mogły nadal korzystać z preferencyjnego dostępu do
rynku UE po atrakcyjnych cenach. Kraje AKP, w wypadku których okaże
się to konieczne, zostaną objęte planem pomocy wynoszącym 40
mln EUR na 2006 r., umożliwiającym dalszą pomoc.</i></b></p>
<p>„Jestem niezmiernie zadowolona z osiągniętego historycznego
porozumienia” powiedziała Mariann Fischer Boel, Komisarz ds.
Rolnictwa i Rozwoju Obszarów Wiejskich. „Gratuluje ministrom
podjęcia odważnej i śmiałej decyzji o poddaniu reformie
sektora, którego nikt przedtem nie był w stanie zreformować, ani
nawet nie podejmował starań w tym celu. Nie było to łatwe,
ale zwyciężył zdrowy rozsądek. To porozumienie sprawi,
że sektor cukru UE stanie się w przyszłości rentowny i
konkurencyjny. Podjęcie działań w chwili obecnej oznacza, że
dysponujemy funduszami ułatwiającymi bolesną lecz nieodzowną
restrukturyzację sektora oraz koniecznymi do wypłacenia rekompensat
rolnikom. Ta umowa gwarantuje sektorowi długoterminową
stabilność. Nie obciąży ona dodatkowo w najmniejszym stopniu
funduszy publicznych. Będzie zaś miała ogromne znaczenie w
stosunkach zewnętrznych. Nasza nowa polityka będzie sprzyjała
wymianie handlowej wzmacniając w ten sposób naszą pozycję na
mającej się odbyć w przyszłym miesiącu konferencji
ministerialnej WTO w Hongkongu. Rolnicy otrzymają bezpośrednią
dopłatę w dużej mierze niepowiązaną z
wielkością produkcji. </p>
<p>Od 2009 r. najbiedniejsze kraje świata będą miały
zupełnie swobodny dostęp do naszego rynku.  UE pozostanie nadal
atrakcyjnym rynkiem, na którym kraje rozwijające się mogą
sprzedawać cukier, zaś naszym partnerom z krajów AKP zaoferujemy
pomoc finansową by umożliwić im dostosowanie się do zmian.
Niniejsza umowa zapewni również w krótkim czasie
zgodność naszych działań z ustaleniami podjętymi przez
ostatni panel WTO.” </p>
<p>Sektor cukru zostanie dostosowany do reform, które objęły WPR
w latach 2003-2004. Reforma sektora cukru odpowiednio uwzględnia dochody
rolników, interesy konsumentów i sytuację przemysłu
przetwórczego. Zwiększy ona konkurencyjność europejskiego
przemysłu cukrowniczego, poprawi jego zorientowanie na rynek oraz stworzy
stałą równowagę rynkową zgodnie z międzynarodowymi
zobowiązaniami UE. </p>
<p>Producenci europejscy będą mogli cieszyć się
długoterminową pewnością co do zasad, których
muszą przestrzegać. Reforma ustala zatem ekonomiczne i prawne ramy dla
europejskiego sektora cukru do roku 2014/2015 nie przewidując klauzuli w
sprawie przeglądu. 36-procentowa obniżka cen jest powiązana z
pokaźnym funduszem restrukturyzacyjnym ustanowionym na okres 4 lat. Fundusz
restrukturyzacyjny ma trzy podstawowe cele: po pierwsze ma zachęcić
mniej konkurencyjnych producentów do wycofania się z sektora, po
drugie dostarczyć środków finansowych na sprostanie
społecznym i środowiskowym skutkom zamknięcia zakładów
przetwórczych (finansowanie programów socjalnych i
przesunięć oraz środków mających na celu
przywrócenie tym miejscom dobrych warunków środowiskowych), po
trzecie wreszcie ma zapewnić środki finansowe dla regionów
najbardziej dotkniętych, aby mogły ozwijać nowe sektory
działalności zgodnie z unijnymi funduszami restrukturyzacji i rozwoju
obszarów wiejskich. </p>
<p>Europejski rynek cukru pozostanie atrakcyjny dla krajów
rozwijających się. Komisja proponuje również system pomocy
dla krajów Afryki, Karaibów i Pacyfiku, które tradycyjnie
prowadzą wywóz cukru do UE, początkowo w wysokości 40 mln
EUR na 2006 r. Dalsza długoterminowa pomoc zostanie zagwarantowana na okres
2007 – 2013 w zależności od wyniku dyskusji na temat perspektyw
finansowych.</p>
<p><b>Szczegóły porozumienia: </b></p>
<p>36-procentowa obniżka cen w ciągu 4 lat poczynając od 2006/07
r. w celu zapewnienia stałej równowagi rynkowej: -20 % w roku
pierwszym, -27,5 % w roku drugim, -35 % w roku trzecim i - 36 % w roku
czwartym.</p>
<p>Rekompensaty dla rolników średnio w wysokości 64,2 % w oparciu
o ostateczną 36-procentową obniżkę cen. Włączenie
tej pomocy do systemu jednolitej płatności rolnej oraz powiązanie
płatności z przestrzeganiem norm środowiskowych i gospodarowania
gruntami. </p>
<p>W krajach zmniejszających swoje kwoty produkcyjne o co najmniej 50 %
możliwość wprowadzenia dodatkowej płatności
zależnej od produkcji w wysokości 30 % utraty dochodu w okresie
obejmującym maksymalnie 5 lat oraz możliwość udzielenia
ograniczonej pomocy krajowej.</p>
<p>Ważność nowego systemu, włącznie z rozszerzeniem
systemu kwot na cukier aż do 2014/15. Brak klauzuli przeglądu. </p>
<p>Połączenie kwoty „A” i „B” w jedną
kwotę produkcyjną. </p>
<p>Likwidacja systemu interwencyjnego stopniowo eliminowanego w ciągu 4 lat
i zastąpienie interwencyjnych cen skupu ceną referencyjną. </p>
<p>Wprowadzenie prywatnego systemu składowania jako zabezpieczenia na
wypadek spadku ceny rynkowej poniżej ceny referencyjnej. </p>
<p>Dobrowolny czteroletni system restrukturyzacji dla cukrowni z UE oraz
producentów izoglukozy i syropu inulinowego, polegający na
płatności mającej zachęcić producentów do
zamykania zakładów i rezygnowania z kwoty oraz pozwalającej
sprostać społecznym i środowiskowym skutkom procesu
restrukturyzacji. </p>
<p>Dopłata ta wyniesie 730 EUR za tonę w roku pierwszym i drugim, 625
EUR w roku trzecim oraz 520 EUR w ostatnim roku. </p>
<p>Możliwość wykorzystania części tego funduszu na
rekompensaty strat poniesionych przez producentów buraków cukrowych w
wyniku zamykania cukrowni. </p>
<p>Dodatkowy zróżnicowany fundusz dla tych Państw
Członkowskich, które zdecydowały się na minimalne
obniżenie kwot, wzrastający proporcjonalnie do obniżanych
kwot.</p>
<p>Jedna i druga forma dopłat będzie finansowana z opłaty
nakładanej na posiadaczy kwot przez okres trzech lat. </p>
<p>Buraki cukrowe powinny kwalifikować się do dopłat do
odłogowania jeśli uprawiane są na cele nieżywnościowe,
a także powinny kwalifikować się do pomocy dla upraw
energetycznych w wysokości 45 EUR/ha. </p>
<p>W celu utrzymania określonego poziomu produkcji w krajach obecnie
produkujących cukier „C”, dodatkowa ilość 1,1 miliona
ton zostanie udostępniona w zamian za jednorazową
płatność odpowiadającą kwocie dopłaty
restrukturyzacyjnej za tonę w pierwszym roku. </p>
<p>Cukier przeznaczony dla przemysłu chemicznego i farmaceutycznego oraz do
produkcji bioetanolu będzie wyłączony z kwot produkcyjnych. </p>
<p>Zwiększenie kwoty na izoglukozę o 300 000 ton dla
istniejących przedsiębiorstw produkcyjnych dokonywane stopniowo w
okresie trzech lat, o 100 000 w każdym
roku.<br>Możliwość zakupienia dodatkowych kwot izoglukozy we
Włoszech (60 000 ton, Szwecji 35 000 ton oraz Litwy 8 000 ton) w cenie
oferowanej przez system pomocy restrukturyzacyjnej.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

