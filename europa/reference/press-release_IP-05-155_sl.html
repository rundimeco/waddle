<h1>
<a name="Heading4"></a><b>Podnebne spremembe: Komisija začrtala
glavne smernice strategije po letu 2012</b></h1>
<p><b>Evropska komisija je danes sprejela sporočilo o prihodnji politiki
glede podnebnih sprememb. V njem je zajet tudi sklop predlogov za pripravo
prihodnjih pogajanj EU z njenimi globalnimi partnerji o podnebnih spremembah po
letu 2012, ko se zaključi prvo obdobje obveznosti po Kjotskem protokolu. Ti
predlogi odpirajo vrata za sodelovanje glavnim onesnaževalcem, pa tudi
hitro rastočim gospodarstvom. Sporočilo med drugim predvideva
vključitev letalskega in pomorskega prometa v obdobje po letu 2012.</b></p>
<p>Komisar za okolje Stavros Dimas je izjavil: „<i>Soočenje s
podnebnimi spremembami ni stvar izbire, ampak nujnost. Še naprej bomo
dajali zgled, prav tako pa bomo močno pritisnili na vse naše
mednarodne partnerje, da se nam pridružijo. Prepričan sem, da lahko
še izpolnimo obveznost glede omejitve povišanja temperature za
največ 2 stopinji Celzija. Še več, naše ocene kažejo,
da lahko naša gospodarstva obvladujejo stroške, povezane z danes
predstavljeno strategijo po letu 2012.“</i></p>
<p>Dokument Komisije poudarja, da prehod v podnebju prijazno družbo ponuja
EU gospodarske možnosti in krepi lizbonski načrt. Predlogi temeljijo
na izboljšanju energetske učinkovitosti in varne preskrbe z energijo,
vključno s povečanjem izdatkov za raziskave v EU in razvojem novih
podnebju prijaznih tehnologij, po katerih narašča povpraševanje.
Sporočilo Komisije so zahtevali voditelji držav in vlad EU, ki bodo na
spomladanskem zasedanju Sveta razpravljali o srednje- in dolgoročnih
strategijah za zmanjševanje ter njihovih ciljih.</p>
<p>Poročilo Komisije priporoča, da strategija EU po letu 2012
vključuje naslednje:</p>
<ul>
<li><b>Širše mednarodno sodelovanje pri zmanjševanju emisij.</b>
EU mora nadaljevati z večstranskimi prizadevanji za obvladovanje podnebnih
sprememb, prav tako pa k sodelovanju spodbuditi druge večje
onesnaževalke, vključno z državami v razvoju. V letu 2005 mora
raziskati možnosti za prihodnjo ureditev na osnovi skupnih, toda
različnih odgovornosti.</li>
<li><b>Vključitev več sektorjev, </b>predvsem letalskega in pomorskega
prometa ter gozdarstva, odkar krčenje gozdov na nekaterih območjih
znatno prispeva k povečanju koncentracije toplogrednih plinov v
ozračju.</li>
<li><b>Spodbujanje inovativnosti v EU</b> za zagotovitev razvoja in uvedbe novih
podnebju prijaznih tehnologij ter pravilnih odločitev pri dolgoročnih
naložbah v energetiko, promet in gradbeno infrastrukturo.</li>
<li><b>Nadaljnja uporaba prožnih tržnih instrumentov za
zmanjšanje emisij v EU in v svetu</b>, kot je npr. shema EU za trgovanje z
emisijami.</li>
<li><b>Politike prilagajanja v EU in v svetu</b>, ki zahtevajo več
prizadevanj za ugotovitev šibkih točk in izvajanje ukrepov za
boljšo zaščito. </li></ul><p>Dokument zato predlaga
pospešeno izvajanje obstoječih politik, ki zmanjšujejo emisije in
spodbujajo nove tehnologije, ozaveščanje javnosti, več k ciljem
usmerjenih raziskav, tesnejše sodelovanje s tretjimi državami in
začetek nove faze Evropskega programa za podnebne spremembe z namenom
pregleda napredka in ugotovitve nadaljnjih možnosti za stroškovno
učinkovito zmanjšanje emisij.</p>
<p><b>Ozadje</b></p>
<p>Svet je leta 1996 potrdil cilj EU za omejitev globalnega povišanja
povprečne temperature za največ 2 °C nad predindustrijsko
stopnjo. Kjotski protokol, ki bo začel veljati 16. februarja 2005, zahteva
od industrializiranih držav, da zmanjšajo emisije. </p>
<p>Poročilo, dopolnilni dokument in dodatne informacije so na voljo
pri:</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

