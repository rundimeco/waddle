<H3>
<P><B>Giornata europea della concorrenza a Parigi</B></H3>
<P><I><B>Mario Monti ha inaugurato il 17 ottobre la seconda "Giornata europea della concorrenza", organizzata a Parigi dalla Commissione e dalla presidenza francese dell'Unione. Dopo il successo di Lisbona, gli incontri sulla concorrenza si ripetono a Parigi, prima di trasferirsi nelle capitali delle future presidenze dell'Unione.</B></I>
<P>Il commissario Monti ha ribadito l'obiettivo di queste "Giornate" destinate a spiegare ai cittadini europei che la politica di concorrenza è anche - e soprattutto - fatta per loro. Più concorrenza vuol dire una maggiore scelta di prodotti e di servizi, di migliore qualità e a minor prezzo. Questo è il messaggio che il Commissario vuole trasmettere al pubblico, un pubblico costituito prevalentemente da rappresentanti di associazioni di consumatori e di utenti. Nel suo discorso di apertura, il commissario Monti ha tracciato il ritratto del consumatore libero e responsabile che, consapevole dei suoi diritti e doveri e maggiormente informato sui mutamenti in corso sui mercati e sulle relative sfide, può essere un animatore chiave della concorrenza. 
<P>Il segretario di Stato per le piccole e medie imprese, il commercio, l'artigianato e il consumo, signora Marylise Lebranchu, chiuderà la mattinata e terrà quindi una conferenza stampa assieme a Mario Monti.
<P>Due tavole rotonde permetteranno di approfondire gli effetti positivi della politica di concorrenza per i cittadini. Gli interventi saranno seguiti da uno scambio di domande e risposte per ciascuna delle tavole rotonde.
<P>La prima tavola rotonda esaminerà la liberalizzazione delle telecomunicazioni. I partecipanti tratteranno vari temi tra cui il continuo calo dei prezzi delle comunicazioni telefoniche oppure l'aumento e il miglioramento dei servizi offerti dagli operatori. A questo proposito, gli utenti della telefonia e di Internet saranno interessati a sentire che la Commissione auspica una rapida apertura del mercato delle comunicazioni locali, in particolare attraverso l'accesso degli operatori al circuito di utente. Alla tavola rotonda, presieduta da Marie-Dominique Hagelsteen, presidente del Consiglio della Concorrenza, parteciperanno Jean-François Pons, direttore generale aggiunto della Concorrenza alla Commissione europea, Christa Randzio-Plath, presidente della Commissione economica e monetaria del Parlamento europeo, Laurent Flochel, professore alla Université de Lyon II e Christian Huard, segretario generale dell'Association de Défense d'Education et d'Information du Consommateur (ADEIC).
<P>La seconda tavola rotonda verterà sui beni di consumo che interessano i consumatori nella loro vita quotidiana e offrirà l'occasione di illustrare vari aspetti dell'attività delle autorità di concorrenza: dalla lotta contro i cartelli al controllo delle concentrazioni, sia a livello della produzione che a quello della distribuzione. Presieduta da Jérôme Gallot, direttore generale della Concorrenza, del Consumo e della Repressione delle frodi, questa tavola rotonda accoglierà Alexander Schaub, direttore generale della Concorrenza alla Commissione europea, Alejandro Agag Longo, deputato europeo, il professore Louis Vogel e Robert Rochefort, presidente del Centre de recherche pour l'étude et l'observation des conditions de vie (Crédoc).
<P>La Giornata europea della concorrenza in Francia si svolge presso il centro di conferenze Pierre Mendès France, 139 rue de Bercy a Parigi. 
