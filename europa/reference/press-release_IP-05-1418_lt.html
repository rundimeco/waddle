<h1>
<a name="Heading4"></a><b>Komisija apskritai pritaria 2004 m.
Audito Rūmų ataskaitos išvadoms ir sutinka su pateiktu
pažangos įvertinimu</b></h1>
<p><b><i>Audito Rūmai pažymi, kad padėtis, palyginti su pernai,
itin pagerėjo dviejose srityse: BŽŪP ir pagalbos ES šalims
kandidatėms. Todėl Rūmai padidino išlaidų, dėl
kurių turi pagrįstą patikinimą, dalį beveik iki vieno
trečdalio, palyginti su 6 procentais pernai. Juos taip pat tenkina
išlaidos vystymosi pagalbai, maždaug 2,4 mlrd. EUR
nebiudžetinių lėšų. Galiausiai Audito Rūmai
pakartojo savo vertinimą, kad apskritai sąskaitos yra patikimos,
vienintelis likęs trūkumas (nėra galimybės grynųjų
pinigų sąskaitose pagalbos gavėjų išankstinio
finansavimo fiksuoti kaip skolos ES) buvo pašalintas 2005 m. sausio
mėn. įvedus apskaitos kaupimo pagrindu sistemą.</i></b></p>
<p>Už santykius su Audito Rūmais atsakingas Pirmininko pavaduotojas
Siim Kallas teigė, kad „ataskaita nešališka ir suderinta:
joje rašoma, kad Komisija akivaizdžiai tobulina savo valdymo sistemas.
Man ypač malonu, kad šiais metais Audito Rūmai pripažino
mūsų pasiektą pažangą įgyvendinant
bendrąją žemės ūkio politiką. Žinoma, yra
daug tobulintinų sričių. Komisija išnagrinėjo
dabartinės savo darbo tvarkos spragas ir Audito Rūmų
reikalavimus, kad sutartų dėl padėčiai ištaisyti
reikalingų priemonių, jeigu jų prireiks. Tam reikia, kad
bendradarbiautų nacionalinės ir regionų administracijos, su
kuriomis Komisija dalinasi atsakomybe už maždaug 80 %
lėšų valdymą. Esu įsitikinęs, kad dėl
šio plano susitarsime iki metų pabaigos.“</p>
<p>Rūmai aptinka visas klaidas – svarbias ir nesvarbias,
turinčias finansinį poveikį ar jo neturinčias. Jų
pasitaiko dėl to, kad mokėjimai vykdomi per vėlai arba
trūksta galutinės finansuojamo projekto įvykdymo kontrolės,
arba išmokama klaidinga suma. Todėl kontrolė yra daug
griežtesnė negu privačiose bendrovėse, kuriose tik
tikrinama, ar teisingi apskaitos duomenų įrašai apskaitos
knygose. Pastaruoju klausimu Audito Rūmai laikosi nuomonės, kad
Komisijos sąskaitos apskritai yra patikimos, abejojama tik dėl vieno
trūkumo, kuris buvo pašalintas 2005 m. įvedus apskaitos
kaupimo pagrindu sistemą. Tai reiškia, kad sąskaitos atitinka
savo pagrindinę paskirtį – parodyti skaitytojui, kaip per metus
leidžiamos ES biudžeto lėšos ir kokia ES finansinė
padėtis buvo metų pabaigoje.</p>
<p>Rūmai nustatė, kad yra labai daug išlaidų
įrašų klaidų, bet dauguma klaidų ištaisomos,
ypač kai atgaunami neteisingai išmokėti pinigai. BŽŪP
kasmet grąžinama apie 400 mln. EUR. Šiais metais Komisija
nusprendė prašyti Graikijos valdžios institucijų
grąžinti struktūriniams fondams maždaug 518 mln. EUR
dėl 2000–2004 m. neteisingai surengtų
viešųjų darbų konkursų (žr. <a
href="/rapid/pressReleasesAction.do?reference=IP/05/687&format=HTML&aged=1&language=EN&guiLanguage=fr">IP/05/687</a>).
Kadangi Rūmai įgalioti tikrinti mokėjimus tuo metu, kai jie
vykdomi, pagal Rūmų taikomą metodą neatsižvelgiama
į šiuos vėlesnius pataisymus sąskaitoje. Suprantama,
Komisija teikia pirmenybę tam, kad priimdami sprendimą Rūmai
remtųsi šiuo daugiamečiu programų valdymu.</p>

