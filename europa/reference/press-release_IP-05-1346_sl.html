<h1>
<a name="Heading4"></a>Z <b>zgodovinskim podpisom Pogodbe o Energetski
skupnosti EU daje zagon združevanju energetskih sektorjev v jugovzhodni
Evropi </b></h1>
<p><b><i>Danes je bila v Atenah podpisana prva večstranska pogodba v
jugovzhodni Evropi. S podpisom Pogodbe o Energetski skupnosti bodo Evropska
unija in devet držav jugovzhodne Evrope – Hrvaška, Bosna in
Hercegovina, Srbija, Črna gora, Nekdanja jugoslovanska republika
Makedonija, Albanija, Romunija, Bolgarija in UNMIK v imenu Kosova –
vzpostavile pravni okvir za združen energetski trg, ki se razteza čez
34 evropskih držav. Potekajo tudi pogajanja s Turčijo, ki naj bi v
prihodnosti pristopila k pogodbi. Predsednik Evropske komisije Jose Manuel
Barroso je pogodbo pozdravil kot „prvi korak držav zahodnega Balkana
k vstopu v Evropsko unijo in pomemben prispevek k miru in stabilnosti v
Evropi“. Evropski komisar za energijo Andris Piebalgs, ki je podpisal
pogodbo v imenu Evropske unije, je dodal, da „bo Pogodba o Energetski
skupnosti okrepila varnost oskrbe z energijo in podprla ključni
strateški sektor“.</i></b></p>
<p>S podpisom Pogodbe o Energetski skupnosti se bo energetski notranji trg EU
razširil na celotni Balkanski polotok. To pomeni, da bo v teh državah
uveljavljena področna zakonodaja EU, ki ureja energijo, okolje in
konkurenco. Pogodba bo pospešila odpiranje trga, spodbudila naložbena
jamstva in vzpostavila trden zakonski nadzor nad energetskimi sektorji.</p>
<p>Države jugovzhodne Evrope so prvič v zgodovini podpisale pravno
zavezujočo pogodbo, ki je tako ključen korak k spravi po vojnah v
devetdesetih letih 20. stoletja. Pogodba o Energetski skupnosti je bila namenoma
sestavljena po zgledu Evropske skupnosti za premog in jeklo, iz katere se je
razvila Evropska unija.</p>
<p>Pogodba bo predvsem vzpostavila politični okvir, na podlagi katerega
bosta Svetovna banka in Evropska banka za obnovo in razvoj podprli naložbe
v infrastrukturo, ki bodo po ocenah znašale 30 milijard dolarjev, da bo
elektroenergetski sektor jugovzhodne Evrope do leta 2015 dosegel standarde EU.
Hkrati bo podlaga za razširitev plinovodnega sistema za vzpostavitev
premostitvenega trga plina med Kaspijskim jezerom in Evropsko unijo.</p>
<p>S strateškega vidika pogodba utira pot dobavi plina v Evropsko unijo z
Bližnjega vzhoda in iz Kaspijskega bazena, kar bo sčasoma
povečalo konkurenco na ključnih trgih EU in zmanjšalo njihovo
odvisnost od majhnega števila virov zemeljskega plina. Podjetja v Evropski
uniji, ki so investirala v del dobavne verige, ki je najbliže
potrošnikom, bodo lahko izboljšala svoje izvozne rezultate v EU.</p>
<p>Pogodba bo ponudila odgovore na lokalne in specifične energetske in
okoljske težave v jugovzhodni Evropi, kot so povečana stopnja
smrtnosti zaradi mraza in degradacija okolja zaradi emisij iz dotrajanih
elektrarn, uporabe lesa za ogrevanje, ki povzroča krčenje gozdov, in
netrajnostno gospodarjenje z mokrišči in vodotoki pri pridobivanju
vodne energije.</p>
<p>Pričakuje se, da bo kratkoročno ta pobuda prinesla znatne
naložbe v rudarskem in metalurškem sektorju, medtem ko bo
dolgoročno stabilizacija energetskega sektorja močno spodbudila
makroekonomsko obnovo regije, kar bo prispevalo k manjšemu izseljevanju, h
gospodarski rasti in k ohranjanju miru.</p>
<p><a name="_Hlt117915127"></a><a name="_Hlt117915128"></a>Program, priloga in
druge informacije so na voljo na naslednjem naslovu: <a
href="http://ec.europa.eu/energy/index_fr.html">http://ec.europa.eu/energy/index_fr.html</a></p>

