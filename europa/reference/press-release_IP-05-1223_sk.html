<h1>
<a name="Heading4"></a><b>Návrh Komisie povoliť návrat
hovädzieho mäsa na kosti má podporu členských
štátov</b></h1>
<p><b><i>Predbežný návrh Komisie na zvýšenie vekovej
hranice, pri ktorej sa z hovädzieho mäsa musí vybrať
chrbtica, dnes schválil Stály výbor pre potravinový
reťazec a zdravie zvierat (SVPRZZ). Dnešné hlasovanie,
ktoré je predmetom výhrady preskúmania Európskeho parlamentu
a konečného prijatia Komisiou v nasledujúcich dvoch
mesiacoch, umožňuje hovädziemu mäsu na kosti, akým je
napríklad taliansky florentský biftek alebo veľký biftek
s kosťou, aby sa v EÚ znova začalo vyrábať.
Navrhované rozhodnutie sa zakladá na vedeckých
odporúčaniach Európskeho úradu pre bezpečnosť
potravín (EÚBP) a zvyšuje prahovú lehotu, pri ktorej sa
porazenému dobytku musí odstrániť chrbtica, z 12 na 24
mesiacov. Toto je prvý návrh zmien niektorých opatrení
EÚ proti BSE, odkedy bol v júli uverejnený plán postupu
Komisie v otázke PSE (<a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">pozri
IP/05/952</a>). </i></b></p>
<p>Markos Kyprianou, komisár pre zdravie a ochranu spotrebiteľov,
povedal: „V tomto prvom kroku v ústrety zjednodušovaniu
opatrení EÚ proti BSE sa pozitívne odráža, ako
ďaleko sme dospeli v boji proti tejto chorobe. Tento krok sme nebrali na
ľahkú váhu. Komisia sa riadila najlepšími
vedeckými poznatkami, preskúmala štatistické dôkazy
a intenzívne o veci diskutovala s členskými
štátmi a Európskym parlamentom. Sme presvedčení,
že tento návrh neovplyvní vysokú úroveň ochrany
spotrebiteľa dosiahnutú uplatňovaním našich pravidiel
v otázke BSE v poslednej dekáde. </p>
<p>Od októbra 2000 patrí chrbtica na zoznam špecifikovaných
rizikových materiálov EÚ (ŠRM), ktoré sa
považujú za najrizikovejších nositeľov nákazy BSE.
V zmysle právnych predpisov EÚ o BSE sa požadovalo, aby
boli z hovädzích zvierat nad 12 mesiacov odstránené
všetky ŠRM, aby sa predišlo ich prieniku do potravín
a potravinového reťazca. V dôsledku toho
a ďalších prísnych protirizikových opatrení
sa počet pozitívnych nálezov BSE v EÚ za
posledných niekoľko rokov výrazne znížil a vek,
v ktorom sa vyskytujú, je čoraz vyšší. Tento
priaznivý vývoj viedol Komisiu k zváženiu
prípadných úprav niektorých platných opatrení
proti TSE so zámerom aktualizovať ich na základe
zlepšenia situácie.  </p>
<p>V apríli 2002 uverejnil EÚBP podporné stanovisko
k zvýšeniu vekovej hranice na odstránenie chrbtice
hovädzích zvierat, kde sa uvádzalo, že za pomerne
bezpečnú hranicu by sa mohlo považovať až 30 mesiacov. 
Na základe tohto stanoviska a vzhľadom na názory
členských štátov a Parlamentu navrhla Komisia 24
mesiacov ako najúčelnejšiu vekovú hranicu, ktorá
umožňuje dodržanie najvyššej miery bezpečnosti
voči BSE.  Túto prahovú lehotu možno v budúcnosti
znova prehodnotiť, pokiaľ bude pokles výskytov BSE
pokračovať. </p>
<p> Plán postupu v otázke BSE okrem toho navrhuje v strednodobom
horizonte umožniť revíziu ďalších pravidiel
ŠRM na základe vývoja situácie BSE
a najnovších vedeckých poznatkov.   Očakáva sa,
že vyššia veková hranica pre odstránenie chrbtice bude
mať priaznivý dosah na konkurencieschopnosť
poľnohospodárov a mäsového priemyslu a zníži
množstvo odpadu zo ŠRM generovaného v EÚ.  </p>
<p>Ďalšie informácie o opatreniach EÚ proti BSE
nájdete na stránke: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

