<h1>
<a name="Heading4"></a><b>Euroopa Komisjon kavandab oma edasist
uurimisprogrammi</b></h1>
<p><b><i>Euroopa Komisjon on nüüd esitanud aastatel 2007-2013
läbiviidava uurimis- ja arendustegevuse rahastamise uut programmi
käsitleva ettepaneku üksikasjad. Komisjoni pakutud eriprogrammidega
jõustatakse komisjoni poolt 2005. aasta aprillis ette pandud
üldpõhimõtted, mida tuntakse seitsmenda raamprogrammina ja mis
koosneb neljast põhielemendist: koostöö, ideed, inimesed ja
võimekus. Neid hakatakse arutama Euroopa Parlamendis, enne kui nõukogu
teeb sellekohase otsuse. </i></b></p>
<p>„Euroopal on vaja alates 2007. aastast teadusuuringute kindlat
raamistikku,“ ütles Euroopa teadusvolinik Janez Potočnik.<i>
„Meie ettepaneku eesmärk on selgitada Euroopa tulevasi vajadusi.
Praegu on oluline eraldada piisavalt vahendeid kõnealuse projekti jaoks, et
saavutada selle eesmärk, milleks on Euroopa konkurentsivõime
suurendamine ja kodanike elukvaliteedi tõstmine. Komisjon teeb kõik
selleks, et olla kindel meie valmisolekus programme rakendada, kui
õigusloomeprotsess on ükskord lõpule jõudnud.“</i></p>
<p>Praegu on tehtud ettepanek nelja põhilise eriprogrammi kohta:</p>
<p><b><u>Koostöö:</u></b> koostööprogrammi eesmärk on
saavutada juhtpositsioon põhilistes teadus- ja tehnoloogiavaldkondades,
toetades ülikoolide, tööstusharude, teaduskeskuste ja
ametivõimude vahelist koostööd kogu Euroopa Liidus ja terves
maailmas. Üheksa pakutud
teemat<sup><b><a name="fnB1" href="#fn1">[1]</a></b></sup> vastavad sellistele
põhilistele teadmiste ja tehnoloogia alase arengu valdkondadele, kus
Euroopa sotsiaal-, majandus-, keskkonna- ja tööstusprobleemide
lahendamiseks on vaja tugevdada väljapaistvaid teadusuuringuid.</p>
<p><b><u>Ideed:</u></b> ideede programmiga luuakse Euroopa Teadusuuringute
Nõukogu, s.o loovteadlaste, inseneride ja õpetlaste toetamise
üleeuroopaline vahend. Tänu nende uudishimule ja teadmistejanule
tehakse tõenäoliselt ettenägematuid ja silmapaistvaid avastusi,
mis võivad muuta inimeste arusaamu ja luua uusi võimalusi tehnoloogia
arenguks ning kestvate sotsiaal- ja majandusprobleemide lahendamiseks. </p>
<p><b><u>Inimesed:</u></b> inimesi käsitleva programmi eesmärk on
tugevdada kvalitatiivselt ja kvantitatiivselt teadus- ja uurimistegevuse jaoks
olemas olevaid inimressursse kogu Euroopas. Programmiga ergutatakse inimesi
valima ja jätkama teadlasekarjääri, soodustatakse teadlaste
jäämist Euroopasse ja meelitatakse Euroopasse kõige helgemaid
päid. </p>
<p><b><u>Võimekus</u></b>: võimekusealase eriprogrammiga edendatakse
teadusuuringute ja innovatsiooni võimekust kogu Euroopas. See hõlmab
selliseid elemente nagu uus teadusuuringute infrastruktuur, väikeste ja
keskmise suurusega ettevõtete toetamine, nn teadmiste piirkondade areng,
teadusuuringute potentsiaali „vabastamine“ ühtlus- ja
äärepoolseimates piirkondades ning teaduse positsiooni parandamine
ühiskonnas.</p>
<p>Samuti on komisjon vastu võtnud programmi, millega määratakse
kindlaks komisjonisisese uurimisüksuse, s.o Teadusuuringute
Ühiskeskuse edasine tegevussuund. Selle programmiga tugevdatakse
Teadusuuringute Ühiskeskuse suutlikust osutada tõhusat teaduslikku ja
tehnilist abi komisjoni talitustele ja liikmesriikidele, et võimaldada neil
välja töötada asjakohased meetmed uutes kriisi- ja
hädaolukordades tegutsemiseks ning arendada peamisi poliitika arengu
valdkondi.</p>
<p>Euroopa Komisjon teeb aasta lõpu poole ettepaneku seoses erinevates
eriprogrammides osalemise eeskirjadega. Need ettepanekud on olulised seoses
komisjoni lihtsustamispüüdlustega, mille eesmärk on muuta
programm kasutajatele ligipääsetavamaks ja selgesõnalisemaks.
Praegune ettepanek oma lihtsa ja selge ülesehitusega ning vähesemate
rahastamisvahendiliikidega on juba samm selles suunas.<br>Link teadusuuringute
peadirektoraadi koduleheküljele:</p>
<p><a
href="http://ec.europa.eu/research/">http://ec.europa.eu/research/</a><br><a
href="http://ec.europa.eu/research/future/index_en.cfm">http://ec.europa.eu/research/future/index_en.cfm</a></p>
<p>Link Teadusuuringute Ühiskeskuse koduleheküljele:</p>
<p><a href="http://www.jrc.ec.europa.eu">http://www.jrc.ec.europa.eu</a></p>
<p>+ <a
href="/rapid/pressReleasesAction.do?reference=MEMO/05/335&format=HTML&aged=0&language=EN&guiLanguage=fr">MEMO/05/335</a>
– <a
href="/rapid/pressReleasesAction.do?reference=MEMO/05/336&format=HTML&aged=0&language=EN&guiLanguage=fr">MEMO/05/336</a></p>
<hr><p><sup><b><a name="fn1" href="#fnB1">[1]</a></b></sup> Tervishoid; toiduained,
põllumajandus ja biotehnoloogia; info- ja sidetehnoloogia; nanoteadused,
nanotehnoloogiad, materjalid ja uued tootmistehnoloogiad; energeetika; keskkond
(sealhulgas kliimamuutused); transport (sealhulgas lennundus); sotsiaalmajandus-
ja humanitaarteadused; julgeolek ja kosmos.</p>


