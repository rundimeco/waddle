<h1>
<a name="Heading4"></a><b>Nova industrijska politika: ustvarjanje
pogojev za razvoj predelave</b></h1>
<p><b><i>Spričo globalizacije in hude mednarodne konkurence je Evropska
komisija danes predstavila novo, bolj celostno industrijsko politiko, da bi
ustvarila boljše okvirne pogoje za predelovalno industrijo v prihodnjih
letih.  Predelovalna industrija je za EU pomembna. Zaposluje več kot 34
milijonov ljudi, prispeva tri četrtine izvoza EU in več kot 80 %
izdatkov privatnega sektorja EU za raziskave in razvoj. Nova industrijska
politika EU bo dopolnila delo na ravni držav članic, da bi podprla
močno in dinamično industrijsko osnovo. Vključuje sedem novih
medsektorskih pobud – o konkurenčnosti, energiji in okolju, pravicah
intelektualne lastnine, boljši ureditvi, industrijskih raziskavah in
inovacijah, dostopu na trg, pridobivanju strokovnih znanj in upravljanju
strukturnih sprememb – kar bo koristilo širokemu spektru
industrijskih sektorjev. Poleg tega Komisija predlaga sedem novih pobud, ki so
namenjene določenim sektorjem, kot so farmacevtski, obrambni in
informacijski ter sektor komunikacijske tehnologije. Osredotoča se tudi na
naložbe v znanje in spretnosti ter pripravljanje ljudi na spremembo.  Ta
industrijska politika namerava podpreti prilagodljivost in strukturne spremembe,
da bi povečali konkurenčnost predelave EU, zlasti glede
naraščajoče konkurence iz Kitajske in Azije. To je pomemben korak
pri uresničevanju novega lizbonskega „partnerstva za rast in delovna
mesta“. Za podrobnejše informacije glej <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO
05/352</a>.</i></b></p>
<p>Podpredsednik Komisije Günter Verheugen, ki je odgovoren za
podjetniško in industrijsko politiko, je povedal: <i>„Predelava ima
ključno vlogo pri zagotavljanju prihodnje blaginje Evrope.  Tu ni poti
nazaj v stare čase protekcionizma in subvencij. Politiki ne ustvarjajo
delovnih mest. Vendar pa lahko ustvarimo pravi okvir za rast industrije.
Današnja strategija vključuje vrsto novih, posebnih pobud, da bi
industrija postala privlačna za naložbe in ustvarjanje delovnih
mest.“</i></p>
<p>Komisija je pregledala izzive politike, ki so si jih postavili različni
sektorji, s sistematičnim pregledovanjem le-teh za 27 sektorjev
predelovalne industrije in gradbeništva EU.  </p>
<p>Za spopad s temi izzivi Komisija predlaga vrsto <b>novih pobud</b>: </p>
<p><b>I) Sedem novih pomembnejših medsektorskih političnih
pobud<sup><a name="fnB1" href="#fn1">[1]</a></sup></b></p>
<ul>
<li>1. <b>Pravice intelektualne lastnine</b> in pobuda glede <b>ponarejanja
</b>(začetek leta 2006),</li>
<li>2. Skupina na visoki ravni za <b>konkurenčnost, energijo in okolje</b>
(začetek konec leta 2005),</li>
<li>3<b>. Zunanji vidiki konkurenčnosti in dostopa na trg </b>(pomlad<b>
</b>2006),</li>
<li>4. Nov <b>program poenostavitve </b>zakonodaje (oktober 2005),</li>
<li>5. 	Izboljšanje <b>sektorskih znanj in spretnosti </b>(leta 2006),</li>
<li>6. 	<b>Upravljanje strukturnih sprememb </b>pri predelavi (konec leta
2005),</li>
<li>7. 	Celostni evropski pristop za <b>industrijske raziskave in inovacije
</b>(konec leta 2005).</li></ul><p><b>II) Sedem novih pobud ali ukrepov za
posamezne sektorje:</b></p>
<ul>
<li>1. 	Ustanovitev novega <b>farmacevtskega foruma </b>(prvo srečanje leta
2006),</li>
<li>2. 	Vmesni pregled bioloških ved in <b>biotehnološke strategije
</b>(leta 2006-2007),</li>
<li>3. nove skupine na visoki ravni za <b>kemično industrijo </b>in
<b>vojaško </b>industrijo (leta 2007),</li>
<li>4. Evropski <b>vesoljski</b> program,</li>
<li>5.	Projektna skupina o konkurenčnosti <b>informacijskih in
komunikacijskih tehnologij</b> (ICT) (leta 2005/2006),</li>
<li>6<b>. Politični dialog o strojegradnji </b>(leta 2005/2006),</li>
<li>7.	Vrsta <b>študij o konkurenčnosti</b>, vključno z ICT,
živilsko, modno in oblikovalno industrijo.</li></ul><p>Z začetkom te
nove industrijske politike se Komisija obvezuje, da bo prispevala k <b>trdni
industrijski osnovi.</b> Da bi to dosegla, je treba sprejeti potrebne ukrepe za
izboljšanje okvirnih pogojev predelovalne industrije in zagotoviti
doslednost različnih političnih področij. Komisija poudarja pomen
skladnosti in sinergij med različnimi politikami, ki se osredotočajo
zlasti na boljšo ureditev kot pomembno sredstvo za povečanje
konkurenčnosti evropske industrije. </p>
<p>Novi pristop Komisije bo omogočil povečano skladnost in povezanost
med politikami, da bi zagotovil <b>močnejši učinek na
konkurenčnost.</b> Komisija bo z vključevanjem ključnih
zainteresiranih strani, socialnih partnerjev in držav članic poskusila
doseči večje politično soglasje na zgodnji stopnji oblikovanja
politike. Pobude naj bi dopolnile delo na ravni držav članic in
pomagale obvladovati ključne izzive, s katerimi se soočajo
različni sektorji predelovalne industrije.</p>
<p>Večina posameznih sektorjev predelovalne industrije EU se je dobro
odrezala v primerjavi s svojimi tekmeci v drugih industrijskih panogah. Kljub
temu industrijska struktura gospodarstva EU kot celota ni v idealnem
položaju za soočanje z napredujočim procesom globalizacije.
Trgovina EU je še vedno osredotočena v sektorjih s srednje do visoko
razvitimi tehnologijami in nizko do srednjo razvitim znanjem in spretnostmi
delovne sile. To EU izpostavlja konkurenci proizvajalcev v gospodarstvih, ki se
krepijo. Zato sta prilagodljivost in strukturna sprememba nujno potrebni, da bi
EU povečala koristi, ki izhajajo iz integracije Kitajske, Indije in ostalih
hitro rastočih gospodarstev v svetovno gospodarstvo.<br>Celotno besedilo
nove industrijske politike je na voljo na spletnem naslovu:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Za izvajanje predlaganih
medsektorskih pobud bodo sprejete ločene odločbe Komisije. To
vključuje pooblastilo za skupino na visoki ravni za konkurenčnost,
energijo in okolje, ki ji bodo sopredsedovali zadevni komisarji.</p>
<p></p>


