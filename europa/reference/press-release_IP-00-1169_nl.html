<H3>
<P><B>Commissie geeft goedkeuring voor overname Nabisco door Philip Morris</B></H3>
<P><I><B>De Europese Commissie heeft haar goedkeuring verleend voor de overname van het Amerikaanse Nabisco Holdings Corp. door het Amerikaanse Philip Morris Companies Inc. Door deze operatie komt in de sector levensmiddelen een van de grootste bedrijven ter wereld tot stand. In Europa blijft het effect beperkt tot chocoladeproducten in Nederland, maar daar is er nog voldoende concurrentie van andere multinationale ondernemingen, lokale producenten en huismerken in de detailhandel.</B></I>
<P>Philip Morris is een Amerikaanse holdingmaatschappij die diverse levensmiddelen produceert en verkoopt via haar volle dochterondernemingen Kraft Foods, Inc. en Kraft Foods International Inc. Kraft is vooral actief op het gebied van productie en verkoop van koffie, snoepgoed, kaas, droge voeding en zoute snacks. 
<P>Nabisco is vooral wereldwijd actief in de productie en verkoop van koekjes. In de Europese Economische Ruimte (EER) - de 15 lidstaten van de Europese Unie plus Noorwegen, Liechtenstein en IJsland - zijn de activiteiten van de onderneming beperkt tot haar belang in de joint venture die eigenaar is van United Biscuits of Britain.
<P>Het gaat hier inderdaad om een belangrijke operatie in de sector levensmiddelen (qua omvang te vergelijken met de fusie van Unilever en Bestfoods), maar het effect ervan blijft voor de Europese markten vrij beperkt. Wat de EER betreft, is er alleen in Nederland sprake van een aanzienlijke overlapping in de activiteiten op het gebied van chocolade; daar gaan namelijk sterke merken van Kraft als Milka en Côte d'Or samen met de bekende Nederlandse Verkade-chocolade van United Biscuits. Uit het onderzoek van de Commissie is echter gebleken dat er voldoende concurrentie blijft bestaan van zowel multinationale ondernemingen als Nestlé, Ferrero en Mars als van de Nederlandse onderneming, Baronie de Heer. Daarnaast hebben chocoladerepen van de huismerken van kruideniers een bijzonder sterke positie op de Nederlandse markt.
<P>Op grond van dit alles heeft de Commissie besloten geen bezwaar te maken tegen deze operatie en haar verenigbaar te verklaren met de gemeenschappelijke markt en de EER-Overeenkomst.
