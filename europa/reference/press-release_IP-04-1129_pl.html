<h1>
<a name="Heading4"></a><b>Komisja proponuje zmianę dyrektywy
dotyczącej organizacji czasu pracy</b></h1>
<p><b><i>Dziś, po obszernych konsultacjach obejmujących całą
Europę, Komisja przyjęła wniosek w sprawie uaktualnienia
kluczowych aspektów dyrektywy dotyczącej organizacji czasu pracy. Jest
to zrównoważony pakiet powiązanych środków, który
odpowiadając na potrzeby nowoczesnej gospodarki europejskiej, spełnia
podstawowy cel – ochronę zdrowia i bezpieczeństwa
pracowników. Nadal istnieje możliwość indywidualnego
wyłączenia z 48-godzinnego tygodnia pracy, jednak aby zapobiec
nadużyciom odbywać się ono będzie na surowszych warunkach.
Państwa Członkowskie będą mogły wydłużać
okres odniesienia, stosowany do obliczania maksymalnie 48-godzinnego tygodnia
pracy, z czterech miesięcy do roku. Czas spędzony na dyżurowaniu,
podczas którego nie wykonuje się pracy nie będzie wliczany do
czasu pracy, a przerwa wyrównawcza przyznawana będzie w ciągu 72
godzin. </i></b></p>
<p>Stavros Dimas, komisarz ds. zatrudnienia i spraw społecznych,
powiedział: „Niniejszy wniosek usunie niedociągnięcia
istniejące w obecnym systemie, które zostały dowiedzione w czasie
jego stosowania. Jest to zrównoważony pakiet środków
chroniących zdrowie i bezpieczeństwo  pracowników,
wprowadzający jednocześnie większą elastyczność i
pozwalający na zachowanie konkurencyjności.” </p>
<p>Wniosek przewiduje że Państwa Członkowskie mogą
wprowadzać środki na poziomie narodowym, aby stosować
indywidualne wyłączenie od limitu 48 godzin. Wyraźniej
sformułowano warunki, które muszą być przestrzegane w
przypadku umowy pomiędzy pracodawcą i pracownikiem. Przykładowo,
pracodawca nie będzie mógł uzyskać zgody pracownika na
wyłączenie przy podpisywaniu umowy o pracę, a pracownik
będzie mógł w każdej chwili cofnąć zgodę.
Indywidualne wyłączenia dokonywane będą na mocy układu
zbiorowego lub umów pomiędzy partnerami społecznymi w ramach
danego sektora lub zakładu pracy. Pracownik może bezpośrednio
zgodzić się na wyłączenie u danego pracodawcy, w przypadku
gdy na mocy narodowego ustawodawstwa lub praktyki nie można negocjować
umów dotyczących czasu pracy w trybie rokowań zbiorowych. Jest
tak zwłaszcza w przypadku gdy nie obowiązuje żaden układ
zbiorowy, a na poziomie firmy nie ma przedstawicielstwa pracowników,
które byłoby władne zawrzeć taki układ. </p>
<p>Ponadto, Państwa Członkowskie będą mogły
przedłużyć standardowy okres odniesienia służący
do obliczania średniego 48-godzinnego tygodnia pracy z czterech
miesięcy do roku, pod warunkiem konsultacji z partnerami społecznymi.
Pozwoli to przedsiębiorstwom na zachowanie większej elastyczności
i zdolności reagowania na potrzeby firmy.</p>
<p>Na mocy dzisiejszego wniosku tworzona jest nowa kategoria czasu
dyżurowania, „bezczynna” część czasu
dyżurowania. Jest to czas, w którym pracownik chociaż jest gotowy
do podjęcia pracy w miejscu pracy, nie wykonuje swoich obowiązków
służbowych. Czas ten nie będzie liczony jako czas pracy, chyba
że prawo narodowe lub układy zbiorowe stanowią inaczej. </p>
<p>Wniosek przewiduje również, że przerwa wyrównawcza nie
musiałaby być przyznawana natychmiast, a w ciągu 72 godzin. </p>
<p>Komisja, zgodnie z Traktatem, składa wniosek po procesie dwustopniowej
konsultacji, który zakończył się oświadczeniem
przedstawicieli pracodawców i pracowników na poziomie europejskim,
wyjaśniającym że nie są oni w stanie przystąpić do
negocjacji na ten temat. Wniosek będzie przedstawiony do zatwierdzenia
Radzie i Parlamentowi. </p>
<p>Pełny tekst dzisiejszego wniosku jest dostępny pod adresem: </p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Porównaj również</p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">NOTATKA/04/219</a></p>

