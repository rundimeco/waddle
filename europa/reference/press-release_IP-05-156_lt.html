<h1>
<a name="Heading4"></a><b>Europos Komisija siūlo
konstruktyvią darbotvarkę, numatančią
peržiūrėti </b><b>darnaus vystymosi strategiją 2005
metais</b></h1>
<p><b><i>Šiandien patvirtindamas darnaus vystymosi strategijos
peržiūros gaires, Europos Komisijos pirmininkas José Manuel
Barroso pateikia konstruktyvią darnaus vystymosi darbotvarkę.
„Problemos, kurias šiandien tenka spręsti mūsų
planetai, yra visuotinės. Europa prisiima atsakomybę. Jei nebus
aiškaus politinio vadovavimo ir įsipareigojimų siekti
pokyčių, mūsų vaikai ir vaikaičiai negalės
naudotis mūsų dabartinio lygio gerove ir gyvenimo kokybe. Klimato
kaita spartėja, mes vis intensyviau naudojame gamtos išteklius,
mažėja biologinė įvairovė, atotrūkio tarp
turtingų šiaurės ir skurdesnių pietų regionų
mažinimas tebelieka didžiulė problema. Jei norime išsaugoti
trapią pusiausvyrą ekonomikos, socialinėje ir aplinkosaugos
srityse, kurios būtinos darniai visuomenei, jau dabar privalome imtis
veiksmų“. </i></b></p>
<p>2001 m. birželį Geteborge buvo priimta <b>ES darnaus vystymosi
strategija</b>. Po vienerių metų strategija buvo papildyta
išorine darnaus vystymosi dimensija. </p>
<p>Naujoji Komisija nori <b>peržiūrėti strategiją, siekdama
sukonkretinti jos tikslus</b> ir nustatyti <b>naujas gaires</b>. Mes vis dar
nepasiekėme pageidaujamų rezultatų. Padėtis blogėja, o
ne gerėja. Juk<b> darnaus vystymosi strategija </b>ir<b> Lisabonos
strategija </b>turi bendrą tikslą – nenutrūkstamai gerinti
gyvenimo ir gerovės sąlygas dabarties ir ateities kartoms. Viena
strategija sustiprina kitą. Tačiau jos akcentuoja skirtingus veiksmus
ir apima skirtingus laikotarpius. </p>
<p>Šiame pranešime Komisija <b>įvertina nuo 2001 m. pasiektą
pažangą ir išdėsto savo požiūrį į
pirmąją</b> darnaus vystymosi strategijos
<b>peržiūrą</b>.  Dar šiais metais Komisija pateiks
Parlamentui ir Komisijai ir antrąjį pranešimą.  </p>
<p>Strategijoje analizuojamos <b>didžiausios grėsmės darniam
vystymuisi</b> Europoje ir pasaulyje – vadinamosios nedarnaus vystymosi
tendencijos. Tai yra klimato kaitos, visuomenės sveikatos, transporto ir
žemės panaudojimo, gamtinių išteklių valdymo klausimai,
senstančios visuomenės problemos bei skurdo ir socialinės
atskirties klausimai. Tarptautiniu lygiu šios tendencijos lemia
mūsų atsaką į globalizaciją ir nustato būdą,
kaip veiksmingai ir teisingai integruoti besivystančio pasaulio šalis
į mūsų ekonomiką, skatinti gero valdymo bei vystymosi
finansavimo principus, kurie taip pat yra tūkstantmečio plėtros
tikslų dalis. </p>
<p>Atlikus strategijos peržiūrą, <b>tikslai ir uždaviniai
bus aiškesni</b>. Naujos redakcijos strategijoje bus numatytos naujos
gairės ir siūlomi veiksmingesni stebėsenos mechanizmai. Tad
Europos visuomenė geriau suvoks, kad strategijoje išdėstyti
tikslai yra jos pačios tikslai, ir geriau juos supras. Tai sustiprins
bendradarbiavimą su visų lygių viešojo ir privačiojo
sektorių atstovais. </p>
<p>Be to, naujoji strategijos redakcija patvirtins visaapimančius darnaus
vystymosi tikslus, užtikrindama, kad veiksmai ekonomikos, socialinėje
ir aplinkosaugos srityse, stiprins vienas kitą. Komisijos siūloma
poveikio įvertinimo procedūra – tai viena iš
priemonių, naudojamų stiprinti sanglaudą tarp skirtingų
politikos sričių šiuo aspektu. </p>
<p>Peržiūra labiau akcentuoja horizontaliąsias priemones, kaip
antai rinka pagrįstas priemones, kad galėtų įvertinti
tikrąją išteklių naudojimo kainą visuomenei ir vis
didėjančias investicijas į mokslą ir technologiją
siekiant darnaus vystymosi. </p>
<p>2004 m. spalį Komisija organizavo <b>konsultacijas su visuomene</b>
strategijos klausimais ir gavo daugiau kaip 1 000 atsakymų iš
fizinių asmenų, organizacijų, privačiojo verslo
atstovų, nacionalinės ir vietos valdžios institucijų. 2005
m. balandžio 14–15 d. Europos ekonominių ir socialinių
reikalų komitetas rengia <b>suinteresuotųjų šalių
konferenciją</b> darnaus vystymosi strategijos peržiūros
klausimais.</p>

