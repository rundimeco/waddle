<h1>
<a name="Heading4"></a><b>Il-President-nominat Barroso
</b><b>jiżvela t-tim tiegħu</b></h1>
<p><b><i>Illum, José Manuel Barroso, il-President-nominat tal-Kummissjoni
Ewropea, ħabbar il-portafolli tal-politika li huwa alloka lil kull membru
tat-tim tiegħu. Id-deċiżjonijiet huma r-riżultat ta’
konsultazzjonijiet detalljati ma’ kull Kummissarju-nominat u għandhom
l-għan li jibnu spirtu ta’ tim b’ saħħtu.
Il-Kummissjoni l-ġdida hija waħda b’ saħħitha u
għandha esperjenza politika vasta. Hija tiġbor fiha nies mill-ispettru
politiku kollu u fiha aktar nisa minn qatt qabel. Il-Kummissarji kollha ser
ikollhom poteri strettament ugwali bħal tal-Membri tal-Kulleġġ.
Is-sur Barroso introduċa ċerti aġġustamenti
organiżattivi bil-għan speċifiku li jinkisbu l-prioritajiet
politiċi ewlenin.</i></b></p>
<p><b>Tim ta’ kwalità għolja u wieħed politiku</b></p>
<p>L-attribuzzjoni ta’ portafolli jibni fuq l-esperjenza politika
ta’ livell għoli u fuq l-esperjenza kbira professjonali varjata
tal-Kummissarji-nominati. José Manuel Barroso stqarr: “Jien
organiżżajt dan it-tim b’saħħtu sabiex jiġi
żgurat li naħdmu b’mod effiċjenti u li nwettqu
b’suċċess il-miri li nfasslu aħna stess. Jien nagħti
ħafna importanza lit-<i>team players</i> li huma kommessi favur l-interess
ġenerali Ewropew. Il-Kummissarji jridu jaħdmu flimkien u jġibu
b’idejhom benefiċċji veri għaċ-ċittadini
tal-UE”. Id-deċiżjoni tas-Sur Barroso sabiex jerġa
jgħaqqad l-uffiċċji kollha tal-Kummissarji fil-bini imsejjaħ
Berlaymont turi biċ-ċar l-impenn tiegħu sabiex jaħdmu
bħala tim.</p>
<p>Il-Kummissjoni l-ġdida tikkonsisti f’nies b’esperjenza
profonda fl-oqsma varji ta’ politika. Il-membri tagħha għandhom
għarfien vast tal-<i>policies</i> ta’ l-UE u fl-istituzzjonijiet
tagħha. Huma kienu fl-imgħoddi: Prim Ministri u Ministri u Kummissarji
attwali. X’uħud minnhom kienu responsabbli għan-negozjati
ta’ adeżjoni ta’ pajjiżhom fl-Unjoni Ewropea.
X’uħud kienu membri għall-Konvenzjoni Kostituzzjonali.</p>
<p>Huwa tim bilanċjat ħafna. Huwa għandu l-akbar proporzjon
ta’ nisa li qatt kien hemm fil-Kummissjoni Ewropea u jibbenefika
mill-esperjenza tul l-ispettru politiku kollu.</p>
<p>Ir-rwol ta’ kull Kummissarju mhux limitat għal dak li għandu
x’jaqsam mal-ġestjoni tal-portafoll. Il-Kummissjoni taġixxi
bħala Kulleġġ u tiddeċiedi kollettivament dwar
il-kwistjonijiet kollha. Kull Kummissarju ikun meqjus f’mod strettament
ugwali fil-proċess kollettiv tat-teħid tad-deċiżjonijiet. Ma
jkunx hemm ebda delegar ta’ poteri lill-gruppi ta’ Kummisarji.
Is-Sur Barroso qal: “Jien ma rridx Kummissarji ta’ l-ewwel u
tat-tieni klassi. Il-Kummissarji kollha huma importanti indaqs. Jien irrid li
l-awtorità tiegħi tkun bbażata fuq <i>team work</i> b’
saħħtu”.</p>
<p>Sabiex insaħħu aktar il-kolleġjalità, l-Kummissjoni sejra
torganizza aktar sessjonijiet informali ta’ <i>brainstorming</i> u sejra
ttejjeb il-kooperazzjoni bejn id-dipartimenti u bejn l-uffiċċji
privati tal-Kummissarji. Sabiex tirreaġixxi malajr għall-avvenimenti u
sabiex twaqqaf l-aġenda, l-Kummissjoni teħtieġ organizzazzjoni
flessibbli. Fejn xieraq, ix-xogħol tal-Kummissjoni jkun ippreparat
bil-quddiem minn gruppi tematiċi u <i>task forces</i>. Dawn iġibu
flimkien Kummissarji li l-portafolli tagħhom huma konnessi ma’ sfida
politika partikolari.</p>
<p><b>Bidliet sabiex jitwettqu l-prijoritajiet politiċi</b></p>
<p>Il-Kummissjoni l-ġdida ġiet imfassla sabiex tikseb riżultati
ċari għall-poplu ta’ l-Unjoni Ewropea u biex tagħti
leħen aktar b’saħħtu lill-Ewropa fid-dinja.
L-organizzazzjoni tagħha tissejjes fuq ħafna mill-elementi
tal-Kummissjoni preżenti. Is-Sur Barroso ma ħass l-ebda bżonn
għal ċaqliq revoluzjonarju tad-dipartimenti tal-Kummissjoni. Fejn
għamel bidliet lid-dipartimenti u l-portafolli, l-għan tiegħu
kien ġeneralment li jtejjeb il-kapaċità li titwassal il-politika
u li jitwettqu il-prijoritajiet politiċi.</p>
<p>Is-Sur Barroso qal: “Norbot importanza partikolari ma li wieħed
jikkomunika l-Ewropa. L-apatija li dehret fl-aħħar elezzjonijiet
Ewropej hija inkwetanti. Staqsejt lil Viċi-President biex taħdem
speċifikament fuq strateġija ta’ komunikazzjoni. Dak li
tagħmel l-Ewropa u għalfejn tagħmlu għandu jiġi
komunikat lin-nies b’mod aktar ċar.” L-istess
Viċi-President ser tkun inkarigata wkoll mir-relazzjonijiet istituzzjonali.
Ser tħares ‘lil hinn mill-Istituzzjonijiet ta’ l-UE lejn
Parlamenti nazzjonali u lejn iċ-ċittadini.</p>
<p>L-istrateġija ta’ Lisbona sabiex l-Ewropa ssir l-aktar ekonomija
kompetittiva fid-dinja sa l-2010 qed issofri minn nuqqasijiet
fl-implimentazzjoni. Il-Kummissjoni u l-Istati Membri għandhom jiksbu
riżultati aħjar. Is-Sur Barroso ser jikkoordina personalment kull
sforz sabiex l-istrateġija ta’ Lisbona terġa’
tingħata l-ħajja. Huwa ħatar Viċi-President sabiex
jirrappreżenta l-Kummissjoni b’vuċi waħda fil-Kunsill dwar
il-Kompetitività.</p>
<p>Is-Sur Barroso iddeċieda li jsaħħaħ l-opportunitajiet
indaqs billi inkariga lill-Kummissarju dwar l-impjiegi u l-affarijiet
soċjali b’din il-biċċa xogħol. Dan il-Kummissarju ser
jippresjedi il-grupp ta’ Kummissarji għall-opportunitajiet
indaqs.</p>
<p>Dwar il-politika barranija, is-Sur Barroso jemfasizza l-bżonn għal
koordinazzjoni effiċjenti. Huwa ser jippresjedi grupp ta’ Kummissarji
għar-relazzjonijiet esterni. Prijorità importanti tingħata
lill-politika ta’ l-UE dwar l-akkwati (neighbourhood policy) billi din
ir-responsabbiltà ser tiġi allokata lil dak il-Kunsillier li
jieħu ħsieb ir-relazzjonijiet esterni. Għan wieħed tal-grupp
ta’ Kummissarji huwa li jippreparaw għall-wasla tal-Ministru
ta’ l-Affarijiet Barranin il-ġdid fil-Kummissjoni u li jimplimentaw
is-Servizz Diplomatiku Ewropew. Meta l-Ministru ta’ l-Affarijiet Barranin
jissieħeb mal-Kummissjoni, dan ser isir Viċi-President
għar-relazzjonijiet esterni.</p>
<p>Ir-riforma tal-ġestjoni tal-Kummissjoni hija proċess kontinwu, u
mhux avveniment ta’ darba. Is-sur Barroso iddeċieda li jinnomina
Viċi-President sabiex jieħu ħsieb “l-amministrazzjoni,
il-verifika u l-passi kontra l-frodi”. Dan il-Viċi-President ser
jiżgura il-ġestjoni xierqa u ser iwassal rappurtaġġ ċar
lill-Parlament Ewropew.</p>
<p><b>Il-Passi li Jmiss</b></p>
<p>It-tim ser jerġa’ jiltaqa’ għall-ewwel darba
f’sessjoni informali nhar il-Ġimgħa, l-20 ta’ Awwissu fi
Brussel. Għandu jikseb il-kunfidenza tal- u jingħata l-approvazzjoni
mill-Parlament Ewropew qabel l-1 ta’ Novembru. Il-Kummissarji ser jidhru
f’udjenzi individwali quddiem kumitati Parlamentari. Dawn ser
iseħħu fil-ġimgħatejn li jibdew mis-27 ta’ Settembru.
Ladarba il-Parlament jagħti l-approvazzjoni tiegħu, it-tim ser
jaħdem fuq l-iżvilupp ta’ viżjoni politika u programm
dettaljat għall-ħames snin li jmiss.</p>
<p><b>Nota ta’ sfond għall-edituri</b></p>
<p>Il-bidliet prinċipali għas-sitwazzjoni preżenti li ġew
introdotti minn José Manuel Barroso huma:</p>
<ul>
<li>Il-President jippresjedi personalment il-grupp ta’ Kummissarji dwar
ir-relazzjonijiet esterni u dwar l-Istrateġija ta’ Lisbona.</li>
<li>Kariga ġdida ta’ Viċi-President għar-relazzjonijiet
istituzzjonali u l-istrateġija għall-komunikazzjoni.</li>
<li>Viċi-President li jiżgura approċċ koerenti
mill-Kummissjoni fil-Kunsill tal-Kompetittività.</li>
<li>L-għola proporzjon ta’ Kummissarji nisa li qatt kien hemm.</li>
<li>Qsim tal-portafolli kurrenti : trasport u enerġija ;
agrikoltura u sajd ; suq intern u tassazzjoni.</li>
<li>Użu akbar ta’ gruppi ta’ ħidma biex jantiċipaw
kwistjonijiet ta’ politika.</li>
<li>Li jkun hemm grupp ta’ Kummissarji flimkien fl-istess bini
(Berlaymont).</li>
<li>Li jiġi separat il-kontroll finanzjarju mill-affarijiet
tal-bàġit u l-ħatra ta’ Viċi-President li jiżgura
it-tmexxija tajba tax-xogħol.</li></ul><p>Il-Kummissjoni il-ġdida
tidħol fis-seħħ mill-1 ta’ Novembru, suġġetta
għal vot ta’ approvazzjoni mill-Parlament Ewropew. Il-Parlament
Ewropew jista’ jivvota biss fuq il-korp kollu kemm hu u mhux fuq
Kummissarji individwali.</p>
<p>Fi qbil mat-Trattat li jistabbilixxi il-Kostituzzjoni Ewropea, il-Ministru
ta’ l-Affarijiet Barranin ta’ l-UE jidħol fil-Kummissjoni
bħala l-Viċi-President mar-ratifika tal-Kostituzzjoni.</p>
<p>It-Trattat jagħti lill-President tal-Kummissjoni s-setgħat li
jalloka u jbiddel ir-responsabbilitajiet politiċi. Dan li ġej huwa
t-test ta’ l-Artikolu 217 li huwa fis-seħħ bħalissa:</p>
<p><i>1. Il-Kummissjoni għandha taħdem taħt il-gwida
politika tal-President tagħha, li għandu jiddeċiedi dwar
l-organizzazzjoni interna tagħha biex jiżgura li taġixxi b’
konsistenza, effiċjenza u fuq bażi ta' kolleġjalità.</i></p>
<p><i>2. Ir-responsabilitajiet tal-Kummissjoni għandhom jiġu
ristrutturati u allokati fost il-Membri mill-President tagħha. Il-President
jista’ jibdel l-allokazzjoni ta’ dawn ir-responsabbilitajiet waqt
it-terminu fl-uffiċċju tal-Kummissjoni. Il-Membri tal-Kummissjoni
għandhom iwettqu d-dmirijiet mogħtija lilhom mill-President taħt
l-awtorità tiegħu.</i></p>
<p><i>3. Wara il-kisba ta’ appoġġ mill-Kulleġġ,
il-President għandu jaħtar il-Viċi-Presidenti minn fost il-Membri
tiegħu.</i></p>
<p><i>4.</i> <i>Membru tal-Kummissjoni għandu jirriżenja jekk
il-President hekk jitolbu, wara li jkun kiseb l-approvazzjoni
tal-Kulleġġ.</i></p>
<p>Ir-ritratti tal-25 membru tal-Kummissjoni ta’ Barroso huma issa
disponibbli fil-librerija awdjoviżiva tal-Kummissjoni: </p>
<p><a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a>
</p>

