<h1>
<a name="Heading4"></a><b>Volinik Mariann Fischer Boel soovitab
nõukogul võtta vastu julge ja vastutustundeline
suhkrureform</b></h1>
<p><b><i>Enne teisipäeval Brüsselis algavaid
põllumajandusnõukogu läbirääkimisi, mille eesmärk
on saavutada poliitiline kokkulepe suhkrureformi küsimuses, sõnas
volinik Mariann Fischer Boel järgmist: „On oluline, et jõuaksime
järgmisel nädalal lahenduseni. Läbirääkimised saavad
olema rasked, kuid soovitan ministritel olla julged. Oleme jätkuvalt
tihedas kontaktis kõikide liikmesriikidega, et võimalikult paljud
neist reformiga nõusse saada. Suhkrusektorit ei ole 40 aastat peaaegu
üldse reformitud. Nüüd vajame me reformi, et tagada Euroopa
suhkrutootmise tulevik ja pakkuda nii Euroopa kui ka arengumaade
suhkrutootjatele pikaajalist kindlustunnet. Muud võimalust peale ulatusliku
reformi ei ole. Praegu reformi läbi viies teeme me seda omadel tingimustel
ja meil on raha reformi mõjude leevendamiseks. Kui me ise ei tegutse,
sunnitakse meile peale reform, mida me saame mõjutada üksnes
vähesel määral ja mis tabab kõige rängemini kõige
konkurentsivõimelisemaid tootjaid. Viivitamisega kahjustame
ümberkorraldusteks ja sotsiaalhüvitisteks ettenähtud rahalisi
vahendeid. Meie ettepanekud tagavad Euroopa Liidu suhkrutootmise pikaajalise
jätkusuutlikkuse. Pakume põllumajandustootjatele ühtse
otsemaksete kava raames rikkalikku hüvitist. Pakume
ümberkorraldusfondist rikkalikku toetust neile, kes soovivad
kõnealuses sektoris tegevuse lõpetada. Säilitame soodustused oma
tarnijatele arengumaades ja meie turg jääb neile endiselt soodsaks
võimaluseks oma suhkrut müüa. Samuti pakume rahalist abi AKV
riikidele uue olukorraga kohanemiseks.</i></b></p>
<p>Tootjad ja töötlejad vajavad investeeringute tegemiseks pikaajalist
kindlustunnet. Euroopa Liidu suhkruturu praegune korraldus kaotab kehtivuse
järgmise aasta juulis. Praeguse süsteemi raames püsivad ELi
hinnad maailmaturuhindadest kolm korda kõrgemal tasemel ja selline olukord
ei saa kesta. Suhkruturu korraldus tuleb viia kooskõlla reformitud
ühise põllumajanduspoliitika ülejäänud osadega,
sealhulgas põhimõttega, mille kohaselt minnakse toodanguga seotud
subsiidiumidelt üle toodanguga sidumata ühtsetele otsemaksetele.
Euroopa Liit peab kinni pidama oma rahvusvahelistest kohustustest. Oleme
kohustunud importima suhkrut tariifi- ja kvoodivabalt maailma 50 vaeseimast
riigist. Samuti peab suhkruturg olema järgmise aasta maiks kooskõlas
WTO suhkruküsimuste vaekogu otsustega. Kõigele lisaks tugevdab
suhkrukokkulepe märkimisväärselt meie positsiooni järgmisel
kuul toimuval WTO ministrite kohtumisel Hongkongis.“</p>
<p>ELi suhkrureformi käsitleva ettepaneku üksikasjad</p>
<ul>
<li>   Kahe aasta jooksul (alates 2006/2007. aastast) alandatakse hindu 39%,
millega tagatakse säästev turutasakaal. </li>
<li>  Talupidajatele makstakse hüvitist 60% ulatuses hindade alandamisest.
Kõnealune abi lisatakse ühtsele otsemaksete kavale ning luuakse seos
maksete ning keskkonnakaitse- ja maakasutusstandardite vahel. </li>
<li>   Uus korraldus kehtib ja suhkrukvoodisüsteemi pikendatakse 2014/2015.
aastani. Läbivaatamisklausel puudub. </li>
<li>   A- ja B-kvoot ühendatakse ühtseks tootmiskvoodiks. </li>
<li>   Sekkumissüsteem kaotatakse ja sekkumishind asendatakse
võrdlushinnaga. </li>
<li>   Eraladustussüsteem võetakse kasutusele ettevaatusabinõuna
juhuks, kui turuhind langeb võrdlushinnast madalamale. </li>
<li>   ELi suhkruvabrikutele ning isoglükoosi ja inuliinisiirupi tootjatele
kehtestatakse vabatahtlik nelja-aastane ümberkorralduskava, mis hõlmab
suurt järk-järgult vähenevat makset, millega soodustatakse
vabrikute sulgemist ja kvoodist loobumist ning aidatakse toime tulla
ümberkorraldusprotsessi sotsiaalsete ja keskkonnamõjudega. </li>
<li>   Kõnealuse makse suurus on 730 eurot tonni kohta esimesel aastal, 625
eurot teisel aastal, 520 eurot kolmandal aastal ja 420 eurot viimasel aastal.
</li>
<li>   Makstakse lisatoetust suhkrupeeditootjatele, keda mõjutab vabrikute
sulgemine esimesel aastal, mil neil on õigus tarnida. </li>
<li>   Mõlemat eespool nimetatud makset rahastatakse kvoodiomanikele
kehtestatud kolmeaastase väheneva maksega. Makset suudavad tasuda
üksnes tõhusad tootjad, seega on vaja minna kiiresti üle
jätkusuutlikule süsteemile. </li>
<li>   Kui suhkrupeeti kasvatatakse toiduks mittekasutatava
põllukultuurina, peaks see vastama maa tootmisest kõrvaldamise toetuse
ja energeetiliste põllukultuuride toetuse (45 eurot hektari kohta) saamise
tingimustele. </li>
<li>   Selleks et säilitada teatav tootmismaht praegustes C-suhkrut
tootvates riikides, muudetakse täiendav kogus 1 miljon tonni
kättesaadavaks ühekordse makse eest, mis vastab ümberkorraldusabi
summale ühe tonni kohta esimesel aastal. </li>
<li>   Keemia- ja farmaatsiatööstuses ning bioetanooli tootmiseks
kasutatavat suhkrut tootmiskvootide puhul arvesse ei võeta. </li>
<li>   Praeguste tootmisettevõtete isoglükoosikvooti suurendatakse
kolme-aastase üleminekuperioodi vältel 300 000 tonni võrra
(igal aastal 100 000 tonni).</li></ul><p>Lisateave Internetist: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

