<h1>
<a name="Heading4"></a><b>Komisja zasadniczo zgadza się z
wnioskami Trybunału Obrachunkowego zawartymi w sprawozdaniu za 2004 r. i z
satysfakcją przyjmuje ocenę dokonanego postępu</b></h1>
<p><b><i>Trybunał odnotowuje, że w stosunku do ubiegłego roku
nastąpiła zasadnicza poprawa w dwóch dziedzinach: w zakresie WSR
oraz pomocy dla krajów kandydujących do UE. Skłoniło to
Trybunał do podniesienia odsetka wydatków, w stosunku do których
może on udzielić racjonalnych gwarancji prawidłowości, do
około jednej trzeciej, w porównaniu z 6 % w roku ubiegłym.
Za zadowalający uważa także sposób wydatkowania
środków pozabudżetowych w wysokości 2,4 mld EUR,
przeznaczonych na pomoc na rzecz rozwoju. Trybunał powtarza wreszcie
swoją opinię, że ogólnie rzecz biorąc
„rachunki” są wiarygodne, a jedyny pozostający problem
(niemożność dokonywania w księgach prowadzonych metodą
kasową zapisu zaliczki dla beneficjentów jako należności
względem UE) został rozwiązany z chwilą wprowadzenia
rachunkowości opartej na zasadzie memoriałowej w styczniu 2005
r.</i></b></p>
<p>Wiceprzewodniczący Siim Kallas, który jest odpowiedzialny za
kontakty z Trybunałem Obrachunkowym, powiedział: „Sprawozdanie
jest rzetelne i zrównoważone: pokazuje, że Komisja wprowadza
rzeczywiste udoskonalenia do swoich systemów zarządzania. W tym roku
ze szczególną satysfakcją odnotowuję uznanie wyrażone
przez Trybunał wobec postępu dokonanego w dziedzinie wdrażania
Wspólnej Polityki Rolnej. Oczywiście istnieje wiele dziedzin
wymagających jeszcze poprawy. Dlatego też Komisja przeanalizowała
rozbieżności, jakie istnieją między naszymi obecnymi
praktykami a wymogami Trybunału Obrachunkowego w celu uzgodnienia
koniecznych działań zaradczych. W tym celu potrzebna jest nam
współpraca ze strony organów krajowych i regionalnych, z
którymi Komisja dzieli odpowiedzialność za zarządzanie
około 80 procentami funduszy. Jestem przekonany, że dojdziemy do
porozumienia w kwestii harmonogramu działań przed końcem tego
roku”.</p>
<p>Trybunał śledzi wszystkie błędy, bez względu na ich
wagę i konsekwencje finansowe. Mogą one wynikać z
opóźnień w płatnościach, braku ostatecznej kontroli w
zakresie tego, czy dany project zrealizowano w pełni lub wypłacenia
nieprawidłowej kwoty. Stąd też kontrole przeprowadzane są
znacznie bardziej gruntownie niż w przedsiębiorstwach prywatnych,
które sprawdzane są pod kątem prawidłowego wprowadzania
danych do ksiąg rachunkowych. W tej kwestii Trybunał jest zdania,
że księgi Komisji są zasadniczo wiarygodne i ma tylko jedno
zastrzeżenie, które zostaje uchylone poprzez wprowadzenie w 2005 r.
rachunkowości opartej na zasadzie memoriałowej. Oznacza to, że
księgi spełniają odtąd swoje podstawowe zadanie, jakim jest
pokazanie czytelnikowi sposobu wydatkowania budżetu UE w skali rocznej oraz
jego pozycji finansowej na koniec roku.</p>
<p>Trybunał uważa, że po stronie wydatków nie ma zbyt
licznych błędów, za to wiele pomyłek zostało
poprawionych, zwłaszcza jeśli chodzi o odzyskiwanie nienależnie
wypłaconych kwot. W dziedzinie WPR odzyskuje się rocznie około
400 mln EUR. W bieżącym roku w dziedzinie funduszy strukturalnych
Komisja postanowiła zażądać od władz greckich zwrotu
około 518 mln EUR z powodu nieprawidłowości w dziedzinie
zamówień publicznych na roboty budowlane w okresie 2000-2004 (patrz <a
href="/rapid/pressReleasesAction.do?reference=IP/05/687&format=HTML&aged=1&language=PL&guiLanguage=fr">IP/05/687</a>).
Z uwagi na fakt, że do uprawnień Trybunału należy kontrola
płatności w momencie ich dokonywania, metody stosowane przez
Trybunał nie biorą pod uwagę wspomnianych poprawek dokonanych w
okresie późniejszym. Komisja wolałaby oczywiście, aby to
właśnie wieloletnie zarządzanie programami było 
podstawą opinii Trybunału.</p>

