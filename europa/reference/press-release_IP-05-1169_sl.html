<h1>
<a name="Heading3"></a><b>Državna pomoč: Komisija
začenja javno posvetovanje o ukrepih za izboljšanje državne
pomoči za inovacije</b></h1>
<p><b><i>Evropska komisija začenja posvetovanja o izboljšavah
predpisov o državnih pomočeh EU v zvezi s projekti, ki spodbujajo
inovacije, ter poziva zainteresirane strani, naj predložijo pripombe,
preden se sprejmejo končni ukrepi. Predlagane izboljšave
vključujejo predpise za pomoč, ki je namenjena financiranju inovacij,
merila, ki bodo v pomoč javnim organom pri učinkovitejšem
usmerjanju pomoči, podrobnejša opredelitev predpisov z namenom
povečanja pravne varnosti in poenostavitev ureditvenega okvira. Predlogi
pomoči za inovacije zajemajo šest obsežnih področij:
inovativna nova podjetja; rizični kapital; vključevanje inovacij v
obstoječe predpise o državni pomoči za raziskave in razvoj
(R&amp;R); inovacijski posredniki; usposabljanje in mobilnost med univerzitetnim
raziskovalnim osebjem ter malimi in srednje velikimi podjetji; in centri
odličnosti za projekte skupnega evropskega interesa.</i></b></p>
<p>Komisarka za konkurenco Neelie Kroes je dejala: „&#268;eprav je
učinkovita konkurenca najboljše sredstvo za krepitev inovacij in
konkurenčnosti v Evropi, lahko tudi državna pomoč igra zelo
koristno podporno vlogo. V tem dokumentu o posvetovanju Komisija prvič
navaja svoje konkretne zamisli o načinih podpore inovacij preko
državne pomoči. Gre tudi za prvo konkretno izvajanje nadgrajenega
gospodarskega pristopa, navedenega v akcijskem načrtu državnih
pomoči.“</p>
<p>S ponovnim zagonom Lizbonske strategije februarja 2005 (glej <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
je Barrosova komisija poudarila potrebo držav članic, da ustvarijo
več in boljša delovna mesta v bolj dinamični, inovativni in
privlačni Evropi. To je bistveno za krepitev evropskega gospodarstva, saj
se s tem ohranja in spodbuja evropski socialni in okoljski model. Kljub temu, da
se stanje od države članice do države članice in od sektorja
do sektorja zelo razlikuje, so inovacije v tem kontekstu odločilne; EU kot
celota trenutno ne spodbuja ustreznih inovacij, da bi s tem ustvarjala
zadovoljivo rast in zaposlovanje.  </p>
<p>Sporočilo o državni pomoči za inovacije poziva k
predložitvi pripomb o vrsti konkretnih ukrepov, za katere lahko Komisija
odobri državno pomoč preko predhodnih pravil in meril. Na podlagi
posvetovanja bodo v obstoječe predpise o državni pomoči
vključene nove določbe. Te določbe ne bodo samo pospešile
odobritve državne pomoči državam članicam, ki bodo zanjo
zaprosile, ampak jim bodo tudi pomagale pri učinkovitem razporejanju javnih
sredstev.</p>
<p>Komisija v posvetovanju razjasni, da državna pomoč ne pomeni
odgovora na vse probleme glede konkurence in inovacij v Evropi. Za podjetja, ki
želijo ubrati bolj inovativno pot, se predvsem zahteva učinkovita
konkurenca. Konkurenca ustvarja naravne spodbude, s katerimi podjetja dobijo
nove ideje in ustvarijo nove proizvode; sili podjetja, da se prilagajajo
spremembam; ter kaznuje vse tiste, ki so neaktivni ali zaostajajo. Zagotovitev
konkurence kot gonilne sile inovacij je zato najmanj tako pomembno, kot je
državna podpora.</p>
<p>V skladu z nadgrajenim gospodarskim pristopom, določenim junija 2005 v
akcijskem načrtu državnih pomoči (glej <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
in <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
sporočilo o državni pomoči za inovacije določa jasno
metodologijo oblikovanja ukrepov državne pomoči za inovativne
dejavnosti. V skladu z načeli se državna pomoč lahko odobri,
ko:</p>
<p>1) je pomoč naravnana na natančno določeno tržno
pomanjkljivost,</p>
<p>2) je državna pomoč najprimernejši instrument politike (kar ne
velja vedno - včasih so lahko strukturne politike ali ureditveni ukrepi
primernejši),</p>
<p>3) ima pomoč spodbujevalni učinek na inovacije in je sorazmerna z
določenim ciljem ter</p>
<p>4) so izkrivljanja konkurence omejena.</p>
<p>Komisija v sporočilu ugotavlja vrsto tržnih pomanjkljivosti, ki bi
lahko ovirale optimalne ravni in spremlja, kako lahko državna pomoč
prispeva k spremembam spodbud za inovacije. Sporočilo na tej osnovi
predlaga odobritev pomoči za dve vrsti dejavnosti, ki so povezane z
inovacijami:</p>
<p>a)	dejavnosti, ki podpirajo tveganje in eksperimentiranje ter s tem pomagajo
zmanjševati vrzel med raziskavami in trgom, ter</p>
<p>b) dejavnosti, ki izboljšujejo splošno poslovno okolje.</p>
<p>Sporočilo nato navaja šest konkretnih ukrepov, ki podpirajo
inovacije preko državne pomoči:</p>
<p>1) podpora za ustvarjanje in rast inovativnih novih podjetij (z davčnimi
oprostitvami in subvencijami);</p>
<p>2) dodatna prilagodljivost državne pomoči za rizični
kapital;</p>
<p>3) razširitev obsega obstoječih predpisov o državni
pomoči za raziskave in razvoj ter odobritev državne pomoči malim
in srednje velikim podjetjem, ki se ukvarjajo z inovativnimi dejavnostmi (kot so
komercialno uporabni prototipi, tehnološki dizajn in študije
izvedljivosti);</p>
<p>4) subvencije malim in srednje velikim podjetjem za nakup storitev
inovacijskih posrednikov;</p>
<p>5) subvencije malim in srednje velikim podjetjem za zaposlovanje
raziskovalcev in inženirjev ter za izmenjavo osebja med univerzami in
velikimi družbami;</p>
<p>6) podpiranje razvoja centrov odličnosti s sodelovanjem, povezovanjem in
projekti skupnega evropskega interesa.</p>
<p>Za dodatne informacije glej <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>Besedilo
Sporočila je na voljo na:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Pripombe pošljite s pripisom „<i><u>Consultation State aid for
Innovation</u></i>“ na elektronski naslov STATEAIDGREFFE@CEC.EU.INT ali po
pošti na naslov: GD za konkurenco, Pisarna za državne pomoči, SPA
3, pisarna 6/5, B-1049 Bruselj, Belgija.</p>

