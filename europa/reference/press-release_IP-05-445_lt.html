<h1>
<a name="Heading5"></a><b>Aukštasis išsilavinimas:
universitetai turi visapusiškai prisidėti prie Lisabonos
strategijos</b></h1>
<p><b><i>Šiandien Europos Komisija priėmė komunikatą
„Intelektualinio potencialo mobilizavimas Europoje: sudarant sąlygas
universitetams visapusiškai prisidėti prie Lisabonos strategijos".
Šis dokumentas su pridedamu Komisijos tarnybų darbo dokumentu dėl
„Europos aukštojo mokslo pasaulyje“ yra komunikato dėl
„Universitetų vaidmens žinių
Europoje</i></b><sup><i><a name="fnB1" href="#fn1">[1]</a></i></sup><b><i>“
ir  vėlesnių konsultacijų su suinteresuotomis šalimis
tęsinys. Jame pabrėžiama, kad Europos universitetai susiduria su
daugybe problemų, ir, jei bus nesiimta jokių priemonių,
atotrūkis tarp ES ir jos pagrindinių konkurentų šioje
srityje tik didės.</i></b></p>
<p>„Žinios ir naujovės yra tvaraus augimo
šiandieninėje Europoje pagrindas, – spaudos konferencijoje
teigė už švietimą ir mokymą atsakingas Komisijos narys
Jánas Figelis – Ir universitetai yra svarbūs siekiant
pavasarį Europos Vadovų Tarybos numatytų tikslų.“
Tačiau šiandien priimtame komunikate pabrėžiama, kad yra
nemažų Europos aukštojo mokslo institucijų veiklos
trūkumų palyginti su pagrindiniais mūsų konkurentais,
ypač JAV. Nors vidutinė Europos universitetų suteikiamo
išsilavinimo kokybė yra gana gera, šie universitetai negali
panaudoti visų savo galimybių ekonomikos augimui, socialinei
sanglaudai ir daugiau bei geresnių darbo vietų kūrimui skatinti.
Komisija ragina nacionalines atsakingąsias institucijas nustatyti
priemones, leidžiančias universitetams visapusiškai dalyvauti
Lisabonos strategijoje".</p>
<p>Europos Sąjunga, kurios tik <b>21% ES darbingo amžiaus
gyventojų turi aukštąjį išsilavinimą, </b>
neprilygsta JAV (38%), Kanadai (43%) arba Japonijai (36%). Be to, galimybė
įgyti aukštojo mokslo išsilavinimą šiuo metu Europoje,
išskyrus kelias šalis, yra palyginti žemo lygio. Komisija mano,
kad tai atspindi aukštojo mokslo atsako į pokyčius
visuomenėje ir į mokymosi visą gyvenimą trūkumą.
</p>
<p>Prastesni šios veiklos rodikliai Europoje taip pat susiję su
<b>dideliu finansavimo skirtumu</b>. ES valstybės vidutiniškai
išleidžia tik 1.1% BVP aukštajam mokslui, t. y. kiek Japonija,
bet kur kas mažiau nei Kanada (2.5%) ir JAV (2.7%). Kad Europa
prilygtų bendrai JAV statistikai, <b>kiekvienais metais</b> aukštajam
mokslui reikėtų <b>papildomai</b> išleisti <b>150 mlrd.
EUR<sup><a name="fnB2" href="#fn2">[2]</a></sup></b>. Tokia padėtis
turėjo neigiamos įtakos Europos universitetų pasauliniams
moksliniams tyrimams, palyginti su JAV, sumažėjo mokslo
straipsnių, diplomų ir Nobelio premijų dalis. Pagrindinis
skirtumas yra tas: Europos aukštasis mokslas ir toliau priklauso beveik
išimtinai nuo (ribotų) viešųjų lėšų, o
stiprėja ir plečiasi valstybėse konkurentėse dėl
didesnių finansavimo šaltinių įvairovės, pramonės
ir namų ūkių įmokų.</p>
<p>Komunikate nustatomos trys Europos universitetų reformos
prioritetinės sritys: <b>1)</b> gerinti Europos universitetų
patrauklumą ir teikiamo mokslo kokybę <b>2) </b>tobulinti jų
valdymą ir sistemas, ir <b>3)</b> didinti ir įvairinti jų
finansavimą (įtraukiant pagrindines studentų įmokas arba
ne). </p>
<p>Komisija ragina visas valstybes nares užtikrinti, kad jų
reglamentavimo sistemos leistų universitetų vadovams imtis tikrų
permainų ir siekti strateginių prioritetų. </p>
<p>Universitetams taip pat teks svarbus vaidmuo geriau informuojant
visuomenę apie jų teikiamų žinių vertę ir
pritraukiant daugiau investicijų savo įvaizdžiui gerinti bei
jų veiklai populiarinti savo šalyje ir užsienyje. Taip pat
šie universitetai privalo kokybiškai ir kiekybiškai stiprinti
žmogiškųjų išteklių potencialą.  </p>
<p>Komisija ragina Tarybą priimti <b>rezoliuciją</b>, kuria
būtų pritarta naujoviškai partnerystei tarp valdžios
institucijų ir universitetų ir pakankamam investavimui į
aukštąjį mokslą.  Didesnės investicijos į Europos
aukštąjį mokslą ir mokslinius tyrimus bei jų
kokybės gerinimas – tai tiesioginė investicija į Europos ir
europiečių ateitį.</p>
<p><b>Daugiau informacijos rasite:</b></p>
<p><a
href="http://ec.europa.eu/education/policies/2010/lisbon_en.html">http://ec.europa.eu/education/policies/2010/lisbon_en.html</a>
</p>
<hr><p><sup><b><a name="fn1" href="#fnB1">[1]</a></b></sup> KOM (2003) 58 galutinis,
2003 vasario 5 d.</p>
<p><sup><b><a name="fn2" href="#fnB2">[2]</a></b></sup> Žr. Komisijos
tarnybų darbo dokumento § 44</p>


