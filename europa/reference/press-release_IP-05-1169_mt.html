<h1>
<a name="Heading3"></a><b>Għajnuna statali</b><b>: Il-Kummissjoni
tvara konsultazzjoni pubblika dwar il-miżuri li jtejbu l-għajnuna
statali għall-innovazzjoni</b></h1>
<p><b><i>Il-Kummissjoni Ewropea qed tvara konsultazzjonijiet dwar it-titjib
ta’ regoli ta’ l-UE dwar għajnuna statali lil proġetti li
jħeġġu innovazzjoni, fil-waqt li tistieden kummenti
mill-imsieħba qabel ma jkunu adottati l-mizuri finali.  It-titjib
suġġerit jinkludi regoli dwar għajnuna li tiffinanzja
innovazzjoni, kriterji li jgħinu awtoritajiet pubbliċi biex jimmiraw
l-għajnuna b’mod aktar effettiv, kjarifikazzjoni tar-regoli biex
tiżdied iċ-ċertezza legali u s-simplifikazzjoni tal-qafas
regolatorju.  Il-proposti ta’ għajnuna għall-innovazzjoni jkopru
sitt oqsma wesgħin: </i>start-ups<i> innovattivi;  kapital tar-riskju; 
l-integrazzjoni ta’ l-innovazzjoni f’regoli eżistenti dwar
għajnuna statali għar-riċerka u l-iżvilupp (R&amp;D);
intermedjarji ta’ innovazzjoni;  taħriġ u mobilità bejn
impjegati tar-riċerka ta' l-università u SMEs;  u pilastri ta’
eċċellenza għall-proġetti ta’ interess Ewropew komuni.
</i></b></p>
<p>Il-Kummissjaru għall-Kompetizzjoni Neelie Kroes qalet: “Anke jekk
kompetizzjoni effettiva hi l-aħjar għodda biex
tissaħħaħ l-innovazzojni u l-kompetittività fl-Ewropa,
l-għajnuna statali jista’ jkollha sehem ta’ appoġġ
utli ħafna. F’dan id-dokument ta’ konsultazzjoni,
il-Kummissjoni tiffissa għall-ewwel darba l-ideat konkreti tagħha fuq
il-modi ta’ appoġġ lill-innovazzjoni permezz ta’
għajnuna statali. Hija wkoll l-ewwel implimentazzjoni konkreta ta’
l-approċċ ekonomiku rfinut deskritt fil-Pjan ta’ Azzjoni dwar
l-Għajnuna Statali.”</p>
<p>Bit-tnedija mill-ġdid ta’ l-Istrateġija ta’ Lisbona fi
Frar ta’ l-2005 (ara <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>),
il-Kummissjoni Barroso enfasizzat il-bżonn li l-Istati Membri joħolqu
aktar impjiegi u impjiegi aħjar f’Ewropa aktar dinamika, innovattiva
u attraenti.  Dan hu essenzjali biex tissaħħaħ l-ekonomija
Ewropea fil-waqt li nippreservaw u nkabbru l-mudell soċjali u ambjentali
ta’ l-Ewropa.  F’dan il-kuntest, l-innovazzjoni hi kruċjali u,
għalkemm is-sitwazzjoni tvarja fost l-Istati Membri u fost is-setturi, l-UE
kollha kemm hi bħalissa mhix qiegħda tiġġenera innovazzjoni
suffiċjenti biex jinħolqu biżżejjed tkabbir u impjiegi. 
</p>
<p>Il-Komunikazzjoni dwar l-Għajnuna Statali għall-Innovazzjoni
tistieden kummenti dwar serje ta' miżuri konkreti li għalihom tista'
tkun awtorizzata għajnuna statali mill-Kummissjoni permezz ta' regoli u
kriterji <i>ex-ante</i>. Abbażi tal-konsultazzjoni, dispożizzjonijiet
ġodda se jkunu integrati fir-regoli eżistenti dwar għajnuna
statali.  Dawn id-dispożizzjonijiet mhux biss se jagħtu lill-Istati
Membri li japplikawhom approvazzjoni aktar veloċi ta’ l-għajnuna
statali  għall-innovazzjoni iżda jgħinu wkoll lill-Istati Membri
jimmiraw għal fondi pubbliċi b'mod aktar effettiv. </p>
<p>Il-Kummissjoni tagħmilha ċara fil-konsultazzjoni li l-għajnuna
statali mhix ir-risposta għall-problemi ta’ kompetittività jew
innovazzjoni fl-Ewropa.  Biex in-negozju jaqbad it-triq aktar innovattiva
jeħtieġ, qabel kollox, kompetizzjoni effettiva.  Il-kompetizzjoni
toħloq inċentivi naturali għall-kumpaniji biex joħorġu
b’ideat ġodda u bi prodotti ġodda, tagħmilhom addattati
għall-bidla u tissanzjona dawk li ma jiċċaqalqux jew jibqgħu
lura.  Li l-kompetizzjoni tkun żgurata bħala l-mexxej ta’
l-innovazzjoni hi għalhekk essenzjali daqs l-appoġġ
mill-gvern.</p>
<p>F’konformità ma’ l-approċċ ekonomiku rfinut
stabbilit fil-Pjan ta’ Azzjoni dwar l-Għajnuna Statali ta' Ġunju
2005 (ara <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
u <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
il-Komunikazzjoni dwar l-Għajnuna Statali għall-Innovazzjoni tiffissa
metodoloġija ċara għall-elaborazzjoni tal-miżuri dwar
l-għajnuna statali għall-attivitajiet ta’ innovazzjoni.
Il-priniċipji huma li l-għajnuna statali tista' tkun awtorizzata meta:
</p>
<p>1) l-istrument ta’ l-għajnuna jimmira nuqqas tas-suq definit
b’mod ċar </p>
<p>2) l-għajnuna statali hi strument ta’ politika l-aktar xierqa (li
mhux dejjem hu l-każ – xi kultant, politika strutturali jew azzjoni
regolatorja jistgħu jkunu aktar xierqa)</p>
<p>3) l-għajnuna għandha effett ta’ inċentiv dwar
l-innovazzjoni u hu pproporzjonat ma’ l-għan definit u </p>
<p>4) distorzjonijiet ta’ kompetizzjoni huma limitati. </p>
<p>Fil-Komunikazzjoni, il-Kummissjoni tidentifika serje ta’ nuqqasijiet
tas-suq li jistgħu jfixklu l-aħjar livelli ta’ innovazzjoni u
tħares lejn kif l-għajnuna statali tista' tikkontribwixxi
għall-bidla fl-inċentivi għall-innovazzjoni.  Fuq din
il-bażi, il-Komunikazzjoni tipproponi li tawtorizza l-għajnuna
għal żewġ tipi ta’ attivitajiet relatati ma’
l-innovazzjoni:</p>
<p>a) attivitajiet li jappoġġjaw it-teħid tar-riskju u
l-esperimentazzjoni biex jgħinu jagħlqu d-distakk bejn ir-riċerka
u s-suq u </p>
<p>b) attivitajiet li jtejbu l-ambjent ġenerali tan-negozju. </p>
<p>Il-Komunikazzjoni mbagħad tippreżenta sitt miżuri konkreti
biex jappoġġjaw l-innovazzjoni permezz ta’ l-għajnuna
statali: </p>
<p>1)	appoġġ lill-ħolqien u t-tkabbir ta’ <i>start-ups</i>
innovattivi (permezz ta’ eżenzjonijiet mit-taxxi u s-sussidji)</p>
<p>2) flessibilità addizzjonali għall-għajnuna statali
għall-kapital tar-riskju</p>
<p>3) espansjoni ta’ l-iskop tar-regoli kurrenti dwar l-għajnuna
statali għar-Riċerka u l-Iżvilupp u l-awtorizzazzjoni ta’
l-għajnuna statali lill-SMEs impenjati f’attivitajiet ta’
innovazzjoni (bħalma huma prototipi li jistgħu jintużaw
fil-kummerċ, tfassil teknoloġiku u studji ta’
vijabilità)</p>
<p>4) sussidji għall-SMEs biex jixtru servizzi minn intermedjarji ta’
innovazzjoni</p>
<p>5) sussidji għall-SMEs biex jimpjegaw riċerkaturi u inġiniera
kwalifikati ħafna u biex jibbenefikaw minn bdil ta' impjegati ma'
universitajiet u kumpaniji kbar</p>
<p>6) appoġġ lill-iżvilupp tal-pilastri ta’
eċċellenza permezz ta’ kollaborazzjoni, tlaqqigħ u
proġetti ta’ interess komuni Ewropew. </p>
<p>Għal aktar informazzjoni ara <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=fr">MEMO/05/333</a>.<br>It-test
kollu tal-Komunikazzjoni jinsab fuq: </p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Il-kummenti għandhom jintbagħtu bir-referenza 
“<i><u>Konsultazzjoni dwar Għajnuna statali
għall-innovazzjoni”</u> </i>bl-email lil STATEAIDGREFFE@CEC.EU.INT
jew bil-posta lil: DĠ Kompetizzjoni, State Aid Greffe, SPA 3, office 6/5,
B-1049 Brussels, Belgium.</p>

