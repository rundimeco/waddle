<h1>
<a name="Heading4"></a><b>Bulharsko a Rumunsko sa približujú
k pristúpeniu</b></h1>
<p><b><i>Komisia dnes prijala Súhrnnú monitorovaciu správu 2005 o
pripravenosti Bulharska a Rumunska na pristúpenie k EÚ. Správa
ukazuje, že obidve krajiny v tejto otázke dosiahli značný
pokrok. Mali by byť schopné splniť podmienky na členstvo v
EÚ do predpokladaného termínu pristúpenia 1. januára
2007, ak všetko svoje úsilie sústredia na reformy. Komisia bude
pokračovať v pozornom monitorovaní ich príprav.
Situáciu opätovne zhodnotí v apríli/máji 2006, kedy by
v prípade potreby mohla odporučiť odloženie pristúpenia
do roku 2008, ak jedna alebo obidve krajiny budú očividne
nepripravené.</i></b></p>
<p>Bulharsko a Rumunsko 25. apríla 2005<i> </i>podpísali zmluvu o
pristúpení v perspektíve vstupu do EÚ 1. januára 2007.
Úplná príprava obidvoch krajín na pristúpenie k EÚ
sa však ešte neskončila, a preto Komisia pokračuje v
monitorovaní situácie. Dnešné správy oznamujú
najnovšie zistenia.</p>
<p>Komisár pre rozšírenie Olli Rehn pri predstavovaní
správy vyhlásil: „Vyjadrujem uznanie Bulharsku a Rumunsku za
významný pokrok, ktorý doteraz dosiahli v prípravách na
pristúpenie. Avšak kocky nie sú ešte hodené.
Otázky, ktoré sme uviedli v našich správach, by sa mali
brať veľmi vážne a mali by sa využiť ako podnet na
urýchlenie reforiem, ak Bulharsko a Rumunsko chcú byť
pripravené na pristúpenie 1. januára 2007. &#8220;</p>
<p>Komisia potvrdzuje, že Bulharsko a Rumunsko spĺňajú
politické kritériá na členstvo. Napriek tomu je
potrebné, aby vyvinuli ďalšie úsilie, najmä v
posilňovaní právneho štátu, a to zlepšením
fungovania verejnej správy a právneho systému a
účinným bojom proti korupcii.</p>
<p>Bulharsko a Rumunsko spĺňajú požiadavku
vzťahujúcu sa na existenciu fungujúcich trhových
ekonomík. V prípade, že Bulharsko udrží
súčasné tempo procesu reforiem a Rumunsko bude naďalej
dôsledne zavádzať program štrukturálnej reformy, tieto
krajiny by mali byť schopné čeliť konkurenčnému
tlaku a trhovým silám v rámci EÚ.</p>
<p>Obidve krajiny naďalej dosahovali pokrok v prijímaní a
zavádzaní právnych predpisov EÚ. Dobre pokročili vo
väčšine oblastí. Komisia však označila aj
niekoľko oblastí, v ktorých je potrebné vyvinúť
zvýšené úsilie. Úrady obidvoch krajín by mali
dôrazne pokračovať v prípravách s cieľom
zabezpečiť pre svojich obyvateľov čo
najväčší prospech z členstva. V pripravenosti obidvoch
krajín existuje niekoľko špecifických medzier, ktoré
vyvolávajú vážne obavy. Bez okamžitých krokov
Bulharsko a Rumunsko pravdepodobne nebudú schopné do 1. januára
2007 splniť svoje záväzky v týchto špecifických
oblastiach.</p>
<p>Komisia na budúci rok v apríli/máji opätovne
zhodnotí situáciu. Vtedy by v prípade potreby mohla
odporučiť odloženie pristúpenia Bulharska alebo Rumunska do
1. januára 2008, ak by existovalo vážne riziko, že
niektorá z týchto krajín je očividne nepripravená do
januára 2007 splniť požiadavky na členstvo v
niekoľkých dôležitých oblastiach.</p>
<p>Ďalšie informácie môžete nájsť na: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
and <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

