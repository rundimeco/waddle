<h1>
<a name="Heading4"></a><b>Euroopa Komisjoni kaubandusvolinik Peter
Mandelson ning põllumajanduse ja maaelu arengu volinik Mariann Fischer Boel
Washingtonis Doha kõnelustel</b></h1>
<p><b><i>Euroopa Komisjoni kaubandusvolinik Peter Mandelson ning
põllumajanduse ja maaelu arengu volinik Mariann Fischer Boel on sel
nädalal Washington DCs, et kohtuda Doha vooru USA partneritega.
Teisipäeva õhtul toimub kohtumine USA kaubandusesindaja Rob Portmani
ja USA põllumajandusministri Mike Johannsiga, et arutada
läbirääkimiste põllumajandusküsimusi. Kolmapäeva
hommikul jätkavad Peter Mandelson ja suursaadik Portman kõnelusi Doha
vooru ja muude ELi ja USA kahepoolsete kaubandusküsimuste teemal. Mariann
Fischer Boel jääb Washingtoni kuni reedeni, et kohtuda
asevälisministri Robert Zoellicki ja kongressi liikmetega ning pidada
edasisi kahepoolseid kõnelusi suursaadik Portmaniga.</i></b></p>
<p>Enne ärasõitu ütles volinik Peter Mandelson: „Hong
Kongis toimuva WTO ministrite nõupidamiseni on jäänud vaid
mõned nädalad ning edasiminek on vajalik. EL ja USA peavad olema
jätkuvalt esirinnas ning valmis tegema põllumajandusreformi
puudutavaid raskeid otsuseid aitamaks kogu voorul edasi liikuda.  Et saavutada
Hong Kongis edu, on vaja juba täna otsustavalt ja pühendunult
tegutseda.“</p>
<p>Volinik Mariann Fischer Boel lisas: „Edu saavutamiseks Hong Kongis on
vähe aega jäänud. Ühiste
põllumajanduspoliitikareformide abil on õnnestunud oluliselt
vähendada kaubandust kahjustavaid põllumajandustoetusi ning alustada
eksporditoetuste-teemalisi arutelusid. Oleme olnud paindlikud
turulepääsu küsimuses. Loodan, et ameerika kolleegid
näitavad järgmist põllumajandusseaduse eelnõud (Farm Bill)
ettevalmistades üles samasugust uuendusmeelsust. Doha vooru
õnnestumise seisukohalt on ELi ja USA koostöö elulise
tähtsusega.“</p>
<p>2005. aasta detsembris Hong Kongis toimuv ministrite nõupidamine on Doha
vooru oluliseks verstapostiks. Kui soovime läbirääkimiste
lõppemist 2006. aastal, peavad WTO liikmed kasutama Hong Kongi
tippkohtumist lõppkokkuleppe raamistiku täpsustamiseks. Euroopa Liit
on teinud järjepidevat tööd saavutamaks tulemust, mis kindlustaks
nii uue juurdepääsu turule kui ka läbirääkimiste eduks
vajalike oluliste arengueesmärkide täitmise. </p>
<p>Kuigi Euroopa Liidu ja USA juhtpositsioon ja partnerlus ei ole iseenesest
piisav ülemaailmset kaubandust käsitleva vooru õnnestumiseks, on
see selle vältimatu eeltingimus.  Mais Pariisis toimunud ministrite
kohtumisel tegid EL ja USA koostööd väärtuselise tollimaksu
ekvivalentide kokkuleppe saavutamiseks, mis andis uue tõuke
põllumajandusläbirääkimistele. Juulis Dalianis toimunud
ministrite kohtumisel andsid EL ja USA läbirääkimistele uut
hoogu, toetades G20 põllumajandustariifide vähendamise kava, mis oleks
aluseks edasistele läbirääkimistele Genfis.  </p>
<p>Euroopa Liit on õhutanud USAd jagama valmisolekut siseriikliku
põllumajandusreformi läbiviimiseks ning põllumajandustoetuste
küsimusega tegelemiseks.</p>

