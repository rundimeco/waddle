<h1>
<a name="Heading4"></a><b>Moviment ħieles tal-kapital:
proċeduri fuq ksur ta’ regoli kontra d-Danimarka, l-Awstrija,
il-Finlandja u l-Isvezja li jikkonċernaw it-Trattati ta’
l-Investiment Bilaterali ma’ </b><b>pajjiżi li mhumiex membri
ta’ l-UE</b></h1>
<p><b><i>Il-Kummissjoni Ewropea ddeċidiet li tibgħat talbiet formali
għat-tagħrif lid-Danimarka, lill-Awstrija, lill-Finlandja, u
lill-Isvezja dwar inkompatibbiltajiet li jista’ jkun hemm mat-Trattat
tal-KE  fit-Trattati ta’ l-Investiment Bilaterali li dawn il-pajjiżi
kkonkludew ma'  pajjiżi mhux membri ta’ l-UE qabel ma huma
ssieħbu ma’ l-Unjoni Ewropea. Il-Kummissjoni hi kkonċernata
bil-fatt li t-trattati ta’ l-investiment in kwistjoni jistgħu
jaffettwaw it-tħaddim tas-setgħat li għandu l-Kunsill
tal-Ministri ta’ l-UE biex jaddotta l-miżuri fuq il-moviment
tal-kapital għal u minn pajjiżi mhux membri ta’ l-UE
(bis-saħħa ta’ l-Artikoli 57.2, 59 u 60 tat-Trattat tal-KE).
Sal-punt li l-ftehim internazzjonali li kkonkludew qabel ma ssieħbu
m’humiex kompatibbli mat-Trattat, l-Istati Membri huma obbligati (skond
l-Artikolu 307 tat-Trattat tal-KE) biex jieħdu l-miżuri kollha
neċessarji biex jeliminaw dawn l-inkompatibbiltajiet. It-talbiet
għall-informazzjoni jikkonsistu f’ittri ta’avviż formali,
l-ewwel stadju tal-proċeduri tal-ksur tar-regoli taħt l-Artikolu 226
tat-Trattat tal-KE, u huma maħsuba biex iqanqlu djalogu kostruttiv
ma’ l-Istati Membri kkonċernati biex isibu soluzzjonijiet kompatibbli
mal-liġi tal-Komunità.</i></b></p>
<p>It-Trattati ta’ l-Investiment Bilaterali in kwistjoni jikkonċedu,
partikolarment, drittijiet bla kundizzjoni lil intrapriżi ta’ 
investituri li huma cittadini ta’  pajjiżi mhux membri ta’ l-UE
biex iwettqu liberament  trasferimenti internazzjonali.  Jipprovdu wkoll
garanziji għat-trattament attwali u futur li se jingħata lil dik
l-intrapriża.</p>
<p>Filwaqt li r-regoli fit-Trattat tal-KE jipprovdu għalliberta’
aktar wiesgħa għall-movimenti kapitali u l-pagamenti għal u minn
pajjiżi mhux membri ta’ l-UE, madankollu jeżisti numru limitat
ta’ eċċezzjonijiet:</p>
<ul>
<li>fejn, f’ċirkostanzi eċċezzjonali, movimenti ta’
kapital lejn u minn pajjiżi terzi jikkawżaw, jew jheddu li
jikkawżaw, diffikultajiet serji għall-operat ta’ l-Unjoni
Ekonomika u Monetarja, il-kunsill tal-Ministri jista’, skond l-Artikolu 59
tat-Trattat tal-KE, jieħu miżuri ta’ protezzjoni fir-rigward
ta’ pajjiżi mhux membri ta’ l-UE għall-perjodu li ma
jaqbiżx sitt xhur.</li>
<li>L-Artikolu 60 tat-Trattat tal-KE jintitola lill-Kunsill li jieħu
miżuri li jirrestrinġu l-movimenti kapitali u l-pagamenti lejn
pajjiżi mhux membri ta’ l-UE għal raġunijiet relatati
mal-politika barranija u ta’ sigurtà komuni. Dan l-Artikolu huwa, per
eżempju,  il-bażi legali għas-sanzjonijiet finanzjarji ta’
l-UE kontra diversi pajjiżi, reġimi u gruppi u entitajiet
terroristiċi. </li>
<li>L-Artikolu 57.2 tat-Trattat tal-KE jintitola lill-Kunsill, taħt
ċertu kundizzjonijiet, li jirrestrinġi ċerti tipi ta’
movimenti kapitali, inkluż investiment dirett, lejn u minn pajjiżi
mhux membri ta’ l-UE. Restrizzjonijiet fil-liġi tal-Komunità
(eż. kundizzjonijiet reċiproċi, rekwiżiti tar-rendiment,
kundizzjonijiet dwar l-<i>ownership</i> tal-Komunità f’ numru limitat
ta’ oqsma) li jikkonċernaw it-trattament ta' l-investiment minn
pajjiżi mhux membri ta’ l- UE f’setturi ekonomiċi
speċifiċi jistgħu jkunu bbażati fuq dan l-Artikolu. Ftit
minn dawn id-dispożizzjonijiet jeżistu diga’ u oħrajn
jistgħu jiġu adottati fil-futur. </li></ul><p>Fil-perspettiva
tal-Kummissjoni, il-ftehim ta’ l-investiment bilaterali in kwistjoni
jista’ jfixkel l-applikazzjoni tal-miżuri restrittivi ta’ l-UE
li l-Kunsill iddeċieda fuqhom, jew li jista’ jiddeċiedi fuqhom,
għaliex ċittadini u kumpaniji tal-pajjiż li mhux membru ta’
l-UE li jkun fil-periklu jista' jinvoka d-drittijiet miksuba minn tali ftehim
internazzjonali li saru qabel id-dħul fl-UE tal-pajjiż membru
kkonċernat.</p>
<p>Għaldaqstant, bis-saħħa ta’ l-Artikolu 307 tat-Trattat
tal-KE, il-liġi tal-Komunità ma tegħlibx awtomatikament ftehim
internazzjonali konkluż mill-Istati Membri qabel id-data tas-sħubija
tagħhom. Pero’, bis-saħħa ta’ l-istess Artikolu,
l-Istati Membri huma obbligati li jieħdu l-passi kollha neċessarji
biex jeliminaw inkompatibbiltajiet li jista’ jkun hemm f’xi ftehim
internazzjonali preċedenti. </p>
<p>Qiegħda wkoll tinġibed l-attenzjoni tad-Danimarka għall-fatt
li l-ftehim tagħha ma’ l-Indoneżja jikkonċedi trattament 
mhux diskriminatorju  għall-investimenti, filwaqt li ma jipprovdix
għall-klawżola ta’ l-Organizzazzjonijiet
għall-Integrazzjoni Ekonomika Reġjonali (“REIO”) li
jippermetti li t-trattament preferenzjali  jingħata biss lill-imsieħba
immedjati fl-UE, bla estensjoni għall-pajjiż involut li mhux membru
fl-UE. Għalhekk, id-Danimarka tista’ tkun obbligata li
tikkonċedi drittijiet, li f'setturi speċifiċi jistgħu jkunu
riservati għall-intrapriżi tal-Komunità, għall-investiment
minn pajjiż mhux membru ta’ l-UE. Dan jista’ jirriżulta
f’aktar inkompatibbilita’ mal-ħtiġijiet
speċifiċi tal-liġi tal-Komunità f’ numru ta’
setturi.</p>
<p>Il-Kummissjoni għalhekk titlob għal tagħrif mingħand
id-Danimarka, l-Awstrija, l-Isvezja u l-Finlandja dwar miżuri meħuda,
bi qbil ma’ l-Artikolu 307 tat-Trattat tal-KE, biex jiġu eliminati
l-inkompatibbiltajiet kollha li jistgħu jeżistu fid-diversi trattati
ta’ investiment bilaterali ta’ qabel is-sħubija li huma
kkonkludew ma’ numru ta’ pajjiżi li m’humiex membri
tal-UE.</p>
<p>L-Istati Membri in kwistjoni huma mitluba li jissottomettu
l-osservazzjonijiet tagħhom fi żmien xahrejn. Fid-dawl ta’ dawn
l-osservazzjonijiet, il-Kummissjoni tista’ tiddeċiedi li toħrog
talbiet formali lill-Istati Membri kkonċernati (fil-forma ta’ l-hekk
imsejħa ‘opinjonijiet irraġunati’) biex jibdlu t-trattati
ta’ investiment bilaterali tagħhom.</p>
<p><b>L-Isfond Ġenerali</b></p>
<p>It-Trattati ta’ Investiment Bilaterali (BITs), imfissra f’termini
wiesgħa, huma ftehim konkluż bejn żewġ pajjiżi li
jipprovdi għall-promozzjoni ta’ l-investiment bejn il-partijiet, kif
ukoll jagħtu protezzjoni għall-investimenti ta' investituri
taż-żewġ pajjiżi (eż. kontra l-esproprjazzjoni jew
in-nazzjonalizzazzjoni mingħajr kumpens ġust, jipprovdi għal
trasferiment liberu ta’ fondi – profitti, drittijiet ta’
l-awtur (<i>royalties</i>), kapital, jiggarantixxi kontra l-ksur tad-drittijiet
tal-propjeta’, jipprojbixxi l-impożizzjoni tar-rekwiżiti
tar-rendiment eċċ.). Ħafna mit-trattati jikkonċedu
trattament nazzjonali (għalkemm ħafna drabi
b’eċċezzjonijiet settorjali speċifiċi) u l-aktar
trattament nazzjonali favorevoli (imma kkwalifikat regolarment sal-punt li
trattament aħjar jista’ jingħata lill-pajjiżi msieħba
fil-kuntest ta’ arranġamenti għall-integrazzjoni ekonomika
reġjonali – l-hekk imsejħa klawżola  “REIO”).
</p>
<p>Se jipprovdu wkoll għall-proċedura li tirrisolvi l-kwistjonijiet bi
proċeduri bejn Stat u Stat, liema proċeduri huma ġeneralment
akkumpanjati minn proċeduri bejn l-investitur u l-Istat (u għalhekk
jipprovdu aċċess għall-investituri individwali
għall-arbitraġġ internazzjonali). Investiment huwa
ġeneralment definit f’termini wiesgħa ħafna. Netwerk<i>
</i>kbir (2181-il ftehim fis-sena 2002) ta’ Trattati ta’ Investiment
Bilaterali minn dawn jeżisti mad-dinja kollha.</p>

