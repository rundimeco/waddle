<H3>
<P><B>La Commissione autorizza il regime di aiuti a favore della regolarizzazione dell'economia sommersa in Italia</B></H3>
<P><I><B>La Commissione europea ha approvato il regime di aiuti all'occupazione volto a combattere l'economia sommersa in Italia. Il Governo italiano si propone infatti di incoraggiare le imprese delle regioni Sicilia, Sardegna, Calabria, Basilicata, Puglia e Campania a regolarizzare, mediante "contratti di riallineamento", la situazione dei loro lavoratori non dichiarati. Tramite detti contratti le imprese si impegnano a regolarizzare la posizione dei lavoratori e a portare gradualmente il livello dei loro salari e contributi sociali a quello previsto dai contratti collettivi nazionali. Nell'adottare tale decisione la Commissione ha anche tenuto conto del fatto che il regime in questione s'inserisce in un contesto d'importanti riforme strutturali volte a ridurre gli oneri sociali e fiscali nel paese e che le autorit</B></I><I><B>à italiane hanno rafforzato il controllo e la repressione dei comportamenti irregolari o illegali.</B></I>
<P>Tra le principali misure disposte dal regime, figurano sgravi contributivi a favore delle imprese che, per un anno a decorrere dalla data di approvazione della Commissione, stipulino contratti di "riallineamento". Tramite detti contratti le imprese si impegnano a regolarizzare completamente, nell'arco di cinque anni, la situazione dei loro lavoratori. 
<P>Gli aiuti sono limitati alle regioni italiane che possono beneficiare di aiuti di Stato per ovviare a uno squilibrio economico o una grave forma di sottoccupazione (articolo 87.3.a. del trattato CE). Le agevolazioni in questione sono decrescenti e limitate nel tempo. L'accesso al regime è inoltre previsto per un periodo ben definito (1 anno). Il costo del programma è stimato pari a 744 miliardi di ITL (circa 384 milioni di €). Il regime si applicherà a tutti i settori dell'economia, ad eccezione dei settori automobilistico, della costruzione navale, delle fibre sintetiche e della siderurgia. L'applicazione al settore dei trasporti sarà esaminata dalla Commissione in una decisione distinta.
<P>Questo regime integra e completa quello già approvato dalla Commissione il 3 marzo 1999 (IP/99/150) per la durata di un anno, sia in termini di durata che di intensità di aiuto, al fine di renderlo più efficace. Esso dispone pertanto sgravi totali degli oneri sociali durante il primo anno, anziché riduzioni a concorrenza del 75% come disposto dal vecchio regime.
<P>Nella sua decisione, e tenuto conto anche dell'impegno dell'Italia in tal senso, la Commissione esclude esplicitamente l'ipotesi che questo tipo di misure eccezionali di amnistia regolarizzatrice possa riprodursi. Questo chiarimento dovrebbe rendere più efficace il regime di aiuti stimolando le imprese potenzialmente beneficiarie a mettersi in regola nell'arco di un periodo limitato ed è positivo anche per le imprese già regolarizzate.
<P>La lotta contro il lavoro non dichiarato costituisce un obiettivo d'interesse comunitario in quanto tale fenomeno rischia di erodere il finanziamento dei servizi sociali, di ridurre il livello di protezione sociale delle persone e le loro prospettive nel mercato del lavoro e nuoce alla concorrenza. Nel sud dell'Italia in particolare il lavoro in nero ha raggiunto una situazione particolarmente allarmante. Nelle regioni interessate la percentuale dei lavoratori irregolari rispetto alla popolazione attiva è stimata pari al 33,6%, percentuale largamente superiore a quella dell'Italia centro-settentrionale (18,7%). La misura si colloca nel contesto di un'economia sotto sviluppata, di zone fortemente dipendenti da settori particolarmente colpiti dal lavoro irregolare, quali l'agricoltura, e che presentano forti handicap strutturali e una grave sottoccupazione. 
