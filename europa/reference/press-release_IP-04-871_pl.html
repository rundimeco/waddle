<h1>
<a name="Heading4"></a><b>Zielone światło dla 1,8 miliarda
euro przeznaczonych na sektor spożywczy i rozwój wsi w
Polsce</b></h1>
<p><b><i>Komisja Europejska zatwierdziła dzisiaj polski Sektorowy Program
Operacyjny na rzecz Restrukturyzacji i Modernizacji Sektora Spożywczego
oraz Rozwoju Wsi na lata 2004-2006. Program zawiera szeroki wachlarz ambitnych
środków rozwoju wsi. Nacisk kładzie się na modernizację
sektora rolniczego, ulepszenia w sektorze przetwórczym oraz wspieranie
rozwoju wsi. Wynoszący 1,192 miliarda euro na lata 2004-2006 wkład
Unii Europejskiej w ramach Europejskiego Funduszu Orientacji i Gwarancji Rolnej
uzupełnią publiczne środki krajowe w wysokości 591
milionów euro. </i></b></p>
<p>Franz Fischler, Komisarz odpowiedzialny za rolnictwo, rozwój
obszarów wiejskich i rybołówstwo, powiedział:
„<i>Program ten wyznacza ambitne cele stworzenia bardziej konkurencyjnego
sektora rolniczo-spożywczego w Polsce, rozwoju obszarów wiejskich,
zwiększenia dochodów oraz stworzenia miejsc pracy dla
mieszkających tam osób. Musimy zapewnić utrzymanie tempa
działań tak, aby program jak najszybciej stał się
operacyjny”.</i> </p>
<p>Wdrażanie programu nadzorować będzie składający
się ze wszystkich znaczących partnerów Komitet Monitorujący.
Priorytety programu określają polskie władze. Decyzje w sprawie
programów, które mają skorzystać z unijnego wsparcia,
zgodnie z zasadą subsydiarności podejmą polskie władze pod
warunkiem oparcia tych decyzji na obiektywnych kryteriach oraz
przejrzystości i dobrego nadzoru wszystkich procedur.</p>
<p>Priorytety programu to:</p>
<p><b>Wsparcie zmian i dostosowań sektora rolno-spożywczego,</b>
(wkład UE: 839 milionów euro). Priorytet ma na celu uzyskanie
większej konkurencyjności i opłacalności w sektorze
spożywczym. Głównym celem jest polepszenie efektywności
sektora i większe dostosowanie jego produktów do wymogów
konsumentów; podniesie to również standardy odnoszące
się do higieny i środowiska naturalnego. Premie dla młodych
rolników oraz środki na szkolenia i poszerzanie wiedzy rolniczej
zwiększą zdolność rolników do przystosowania się
do jednolitego rynku oraz polepszą ich umiejętności w zakresie
zarządzania.</p>
<p><b>Zrównoważony rozwój obszarów wiejskich</b>,
(wkład UE: 335 milionów euro). Priorytet ten zawiera szeroki wachlarz
działań odpowiadających konkretnym okolicznościom
związanym z życiem na wsi. Wsparcie przeznaczone na struktury
zarządzania wodą na wsi przyczyni się do regulacji warunków
zaopatrzenia w wodę oraz przeciwdziałania powodziom. </p>
<p>Środki na reparcelację polepszą strukturę gospodarstw
rolnych, a pomoc przeznaczona na infrastrukturę w gospodarstwach polepszy
standard życia społeczności rolniczej. Środki przeznaczone
na odnawianie wsi, dywersyfikację działalności rolniczej oraz
środki typu „Leader” mają szczególne znaczenie dla
zapewnienia lepszych warunków życia ludności wiejskiej,
polepszenia perspektyw zawodowych, wreszcie dla ożywienia zbiorowych
inicjatyw lokalnych. </p>
<p><b>Pomoc techniczna</b> (wkład UE: 18 milionów euro)
służąca ułatwieniu wdrożenia programu. Całkowite
wydatki publiczne w ramach programu w latach 2004-2006 ustalono na 1784,2
miliona euro. Obejmuje to wkład wysokości 1192,7 miliona euro z
unijnego Europejskiego Funduszu Orientacji i Gwarancji Rolnej, Sekcji
Orientacji.</p>
<p>Władzą zarządzającą programem będzie polskie
Ministerstwo Rolnictwa i Rozwoju Wsi. </p>
<p>Więcej informacji na temat rozwoju wsi znaleźć można w
Internecie: </p>
<p><a
href="http://ec.europa.eu/agriculture/rur/index_en.htm">http://ec.europa.eu/agriculture/rur/index_en.htm</a>
</p>

