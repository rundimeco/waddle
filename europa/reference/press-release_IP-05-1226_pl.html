<h1>
<a name="Heading4"></a><b>Komisja proponuje, aby rok 2008
ogłosić „Europejskim Rokiem Dialogu
Międzykulturowego”</b></h1>
<p><b><i>W dniu dzisiejszym Komisja przyjęła wniosek dotyczący
decyzji Parlamentu Europejskiego i Rady w sprawie ogłoszenia roku 2008
„Europejskim Rokiem Dialogu Międzykulturowego”. Jan Figel,
Europejski Komisarz ds. Kultury, przedstawił ten pomysł już we
wrześniu 2004 r., w trakcie przesłuchania przed Parlamentem
Europejskim. Europejski Rok Dialogu Międzykulturowego, którego
budżet wynosi 10 mln EUR, będzie obejmował całą
serię różnorodnych konkretnych projektów, które
zostaną zrealizowane w 2008 r. w ramach programów i innych
działań wspólnotowych. Działania będą podejmowane
przede wszystkim w dziedzinach kultury, edukacji, polityki na rzecz
młodzieży, sportu i obywatelstwa.  </i></b></p>
<p>Przedstawiając tę propozycję Jan Figel, Europejski Komisarz
ds. edukacji, szkoleń, kultury i wielojęzyczności
powiedział: „w ostatnich latach w Europie nastąpiły
znaczące przeobrażenia będące skutkiem kolejnych
rozszerzeń Unii, zwiększonej mobilności wynikającej z
ustanowienia wspólnego rynku, oraz zwiększonej wymiany z resztą
świata zarówno na płaszczyźnie kontaktów ludzkich, jak
i w sferze handlowej. Spowodowało to wzrost liczby interakcji między
samymi obywatelami europejskimi, a także różnymi kulturami,
językami, grupami etnicznymi i religijnymi, tak na kontynencie europejskim
jak i poza nim. <b>Dialog międzykulturowy </b>jest<b> </b>nieodzownym
narzędziem zbliżania do siebie narodów Europy, a także
przybliżenia ich do kultur, których część
stanowią.” </p>
<p>Komisja proponuje zatem, aby <b>rok 2008 został ogłoszony Rokiem
Dialogu Międzykulturowego, </b>ponieważ ze względu na swój
efekt mnożnikowy, Rok Europejski stanowi wyjątkowe narzędzie
pozwalające na podniesienie poziomu świadomości obywateli, a
szczególnie ludzi młodych, na dany temat.  </p>
<p>Ogólne cele Roku Europejskiego to:</p>
<ul>
<li><b>promocja dialogu międzykulturowego</b> jako instrumentu
umożliwiającego obywatelom europejskim, jak również
wszystkim osobom mieszkającym w Unii Europejskiej, zdobywanie wiedzy i
umiejętności, dzięki którym będą oni w stanie
odnaleźć się w bardziej otwartym, a równocześnie
bardziej złożonym środowisku;</li>
<li><b>podniesienie poziomu świadomości obywateli europejskich</b> i
wszystkich osób mieszkających w Unii Europejskiej nt. znaczenia
<b>rozwoju aktywnego i otwartego na świat obywatelstwa europejskiego</b>,
szanującego różnorodność kulturową i opartego na
wspólnych wartościach. </li></ul><p>Rok Europejski stanowi
wyjątkową okazję do <b>lepszego włączania aspektu
dialogu międzykulturowego do wszystkich istotnych programów i
działań wspólnotowych prowadzonych w 2008 r.</b> i pozwoli na
zwiększenie ich widoczności i wpływu. Powstanie w ten sposób
spójny obraz <b>różnorodnych działań wspólnotowych
prowadzonych w zakresie dialogu międzykulturowego</b>, możliwe
będzie także wypracowanie efektu synergii między odrębnymi
programami, a w szczególności programami obejmującymi kraje
sąsiednie i kraje trzecie. Ponadto przewidziano głębokie
zaangażowanie Państw Członkowskich w działania Europejskiego
Roku, co pozwoli na skoncentrowanie się na działaniach podnoszenia
świadomości i komunikacji. </p>
<p>W swoim wniosku Komisja proponuje, aby <b>budżet </b>Europejskiego Roku
Dialogu Międzykulturowego <b>wynosił 10 mln</b> i przeznaczony
był na realizację <b>trzech typów działań</b>,
które stanowić będą cele operacyjne:</p>
<ul>
<li> <b>kampanię informacyjną i promocyjną</b> nt. celów
Europejskiego Roku Dialogu Międzykulturowego (z własnym, specjalnie
opracowanym logo), na którą należałoby przeznaczyć
połowę planowanego budżetu;</li>
<li> <b>wsparcie finansowe działań na szczeblu wspólnotowym</b>,
które obejmować będzie niewielką liczbę symbolicznych
działań na skalę europejską (np. duże imprezy
okolicznościowe lub sportowe), mających na celu podniesienie
świadomości, szczególnie osób młodych, na temat
celów Europejskiego Roku Dialogu Międzykulturowego;</li>
<li> <b>współfinansowanie działań na skalę
krajową</b>, posiadających silny wymiar
europejski.</li></ul><p>Działania przygotowawcze do Roku Dialogu
Międzykulturowego powinny być prowadzone równocześnie z
działaniami przygotowawczymi do Europejskiego Roku Równych Szans dla
Wszystkich, który został ogłoszony w 2007 r. w celu
zwielokrotnienia efektu synergii i komplementarności między tymi dwoma
inicjatywami. </p>
<p>Wymieniony wniosek zostanie rozpatrzony przez Parlament Europejski i
Radę w celu ewentualnego przyjęcia w ramach procedury
współdecyzji przed końcem 2006 r.</p>
<p>Więcej informacji na stronie:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

