<h1>
<a name="Heading4"></a><b>Gelbstint keliautojų gyvybes: Komisija
ragina valstybes nares geriau reaguoti į skubaus iškvietimo
skambučius telefono numeriu 112 </b></h1>
<p><b><i>Europos Komisija šiandien kreipėsi į valstybes nares,
ragindama geriau reaguoti į skambučius telefono numeriu 112. Bendru
Europos skubaus iškvietimo telefono numeriu dabar galima paskambinti
iš bet kurio telefono aparato (fiksuoto ryšio ar mobilaus) visose 25
ES valstybėse, bet praktiškai telefono numeris 112 veikia
nepatenkinamai. Kai kurios šalys neskyrė išteklių, kad
paslauga būtų teikiama visomis reikiamomis kalbomis, kitose
šalyse nėra įdiegta tinkama technologija geografinei
skambintojų mobiliaisiais telefonais padėčiai nustatyti, o
daugelyje šalių žmonės net nežino, kad yra tokia
paslauga. Valstybės narės turi nedelsdamos skirti papildomų
lėšų logistinėms ir kalbos problemoms spręsti ir geriau
informuoti savo piliečius apie šį numerį. </i></b></p>
<p>Informacinės visuomenės ir žiniasklaidos komisarė Viviane
Reding pareiškė:<i> „Kadangi tarptautinio verslo kelionių
skaičius sparčiai didėja, ir daugybė šeimų
reguliariai atostogauja užsienyje, šis visoje Europoje galiojantis
skubaus iškvietimo numeris yra būtinybė, o ne prabangus priedas. 
Kokiu numeriu jūs skambinsite, jei esate britas ir jums reikia
iškvieti greitąją pagalbą Graikijoje, kur atostogaujate?
Kokiu numeriu skambinsite iš savo mobiliojo telefono, jei Švedijoje
patekote į avariją, arba jūsų bute Prahoje prasidėjo
gaisras? Turėtume pamiršti tuos laikus, kai skubaus iškvietimo
numeris 112 buvo „viena iš geriausiai saugomų Europos
paslapčių“. Vyriausybės turėtų skirti
reikiamų lėšų, kad ši paslauga taptų patikima.
Negalime sau leisti, kad ši paslauga liktų nenaudojama. Jei nieko
nedarysime dabar, gali pailgėti reagavimo į skubaus iškvietimo
skambučius trukmė, o tuo pačiu ir grėsmė
žmonių gyvybei“.   </i></p>
<p>Telefono numeris 112 buvo įvestas tam, kad juo galėtų naudotis
užsienyje keliaujantys piliečiai, nes jiems tereikėtų
prisiminti vieną telefono numerį, kad ir kur jie vyktų. Šio
numerio įvedimas visoms šalims buvo tikras išbandymas, nes jos
turėjo suderinti kelių valstybinių įstaigų veiksmus
nacionaliniu arba vietos lygiu. Kai kurios valstybės narės jau turi
nemažą patirtį skubaus iškvietimo skambučių
aptarnavimo srityje, todėl Komisija mano, kad būtų naudinga
pasidalyti geriausia patirtimi su visa ES.</p>
<p>Liepos mėnesį komisarė Reding išsiuntinėjo
laiškus visų 25 ES valstybių narių už numerį 112
atsakingiems ministrams ir paklausė, kokia pažanga padaryta
įgyvendinant ir reklamuojant bendrą Europos skubaus iškvietimo
telefono numerį 112 jų šalyse. Komisija visų 25 ES
valstybių narių atstovus šiandien pakvietė į
Briuselį dalyvauti konferencijoje ir pasidalyti geriausia patirtimi taikant
telefono numerio 112 paslaugas. Šiandienos konferencija – tai pirmoji
tokio pobūdžio Europos lygio konferencija, kuria siekiama suburti
visų valstybių narių už elektroninius ryšius ir
civilinę saugą atsakingų įstaigų atstovus.
Stebėtojų teisėmis buvo pakviestos dalyvauti ir vartotojų
asociacijos. </p>
<p>Šioje konferencijoje bus aptarta tai, ką iki šiol yra
nuveikusios valstybės narės ir ar atsižvelgiant į kitų
valstybių narių patirtį galėtų būti padaryta
pažanga nacionaliniu lygiu. Tokia pažanga būtų skubaus
iškvietimo skambučių aptarnavimo centrų kalbinių
pajėgumų gerinimas, visas paslaugas koordinuojančių
jungtinių centrų steigimas, užtikrinimas, kad informacija apie
skambintojo vietą būtų lengvai prieinama.</p>
<p>Naudodamasi šios konferencijos rezultatais, Komisija pasiūlys
iš atitinkamų valstybinių įstaigų atstovų sudaryti
ekspertų grupę, kuri ieškotų praktinių būdų
nustatytiems trūkumams pašalinti. Komisija mano, kad ši
konferencija ir ekspertų grupės darbas padės pagerinti visiems ES
piliečiams teikiamų skubaus iškvietimo paslaugų kokybę,
ypač kelionės metu. </p>
<p>Be to, daugeliui skubaus iškvietimo skambučių aptarnavimo
centrų reikia modernizuoti įrangą, kad būtų galima
reaguoti į „automatinius“ skubaus iškvietimo
skambučius (<i>eCalls</i>), kuriuos netrukus galės pasiųsti
automobiliai įvykus avarijai, net jei vairuotojas bus be sąmonės.
Automatinio skambinimo sistemos (<i>eCall</i>) skubaus iškvietimo tarnyboms
gali pranešti tikslią jūsų buvimo vietą, jei šios
yra pajėgios tvarkyti gautus duomenis (žr. <a
href="/rapid/pressReleasesAction.do?reference=IP/05/1137&format=HTML&aged=0&language=EN&guiLanguage=fr">IP/05/1137</a>).
Jei visuose Europoje esančiuose automobiliuose būtų įdiegta
<i>eCall</i> įranga, tai skubaus iškvietimo tarnybų reagavimo
laikas galėtų sumažėti iki 50 % kaimo vietovėse ir 40 %
miesto vietovėse, ir taip per metus būtų išgelbėjama
iki 2 500 gyvybių. </p>
<p>Nors visuomenė apie telefono numerio 112 egzistavimą gauna vis
daugiau informacijos, Komisija mano, kad šioje srityje gali būti
nuveikta dar daugiau. Kai Komisija bus patenkinta bendra paslaugos kokybe, tada
paskelbs plačiosios visuomenės informavimo  apie numerio 112 teikiamus
privalumus kampaniją. </p>
<p>Patikimos ir efektyvios skubaus iškvietimo paslaugos telefono numeriu
112 sukūrimas ir <i>eCall</i> įrangos naudojimas yra dalis ES
strategijos „Europos informacinė visuomenė 2010 m.“
(i2010), skirtos skaitmeninės ekonomikos augimui ir užimtumui
skatinti. Komisarė Reding jau paskelbė esanti pasiruošusi
visapusiškai panaudoti Komisijai suteiktus įgaliojimus, kad
užtikrintų, jog dabartiniai elektroninėms komunikacijoms skirti
teisės aktai, tarp jų ES bendro Europos skubaus iškvietimo
telefono numerio taisyklės, būtų veiksmingai įgyvendinti
visose 25 valstybėse narėse.  </p>
<p><b>Pagrindiniai faktai: </b></p>
<p>Universaliųjų paslaugų direktyvos (2002/22/EB) 26 straipsnyje
teigiama, kad valstybės narės turi užtikrinti, kad
skambučiai telefono numeriu 112, skambinant iš fiksuotojo ryšio
ir mobiliųjų telefonų, būtų nemokami.  Be to,
skambučiai turi būti tinkamai aptarnaujami, o tam reikia, kad skubaus
iškvietimo centrai galėtų panaudoti informaciją apie
skambintojo vietą.   Valstybės narės taip pat turėtų
paskelbti visuomenei, kad egzistuoja bendras Europos skubaus iškvietimo
telefono numeris 112.</p>
<p>2005 m. vasario mėn. Komisija ir Europos automobilių pramonė
susitarė dėl veiksmų plano, kuriuo siekiama užtikrinti, kad
nuo 2009 m. visuose naujuose automobiliuose būtų įrengtas
<i>eCall</i>.<br>Išsamesnę informaciją galima rasti pridedamoje
<b>faktų</b> <b>santraukoje</b> :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+ <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

