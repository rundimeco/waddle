<h1>
<a name="Heading4"></a><b>Bulharsko a Rumunsko na dosah
přistoupení</b></h1>
<p><b><i>Dnes Komise přijala souhrnnou monitorovací zprávu za rok
2005 o přípravách Bulharska a Rumunska na vstup do EU. Ze
zprávy plyne, že obě země ve svých
přípravách významně pokročily. Pokud na reformy
soustředí veškeré své úsilí, měly by
být schopny požadavky na členství v EU ke dni
přistoupení 1. ledna 2007 splnit. Komise bude i nadále jejich
přípravy pečlivě sledovat. V dubnu/květnu 2006
situaci zhodnotí znovu a dojde-li k závěru, že jedna
nebo obě země mají v připravenosti zásadní
nedostatky, bude moci v případě nutnosti doporučit
odložení vstupu až do roku 2008. </i></b></p>
<p>Rumunsko a Bulharsko podepsaly dne 25. dubna 2005 smlouvu o
přistoupení s cílem vstoupit do EU 1. ledna 2007. Ovšem
přípravy na vstup do EU nejsou v obou zemích ještě
zcela dokončeny, a proto Komise situaci průběžně
sleduje. Dnes přijaté zprávy přinášejí
její nejnovější zjištění. </p>
<p>Při prezentaci zpráv komisař Rehn uvedl: „Musím
Bulharsko a Rumunsko pochválit za významný pokrok, kterého
obě země doposud v přípravách na
přistoupení dosáhly. Konečný verdikt však
ještě nepadl. Otázky, na něž naše zprávy
poukazují, je třeba brát velmi vážně a pokud
Bulharsko a Rumunsko chtějí být připraveny na
přistoupení k 1. lednu 2007, měly by na ně
pohlížet i jako na impuls k urychlení reforem.“ </p>
<p>Komise potvrzuje, že Bulharsko i Rumunsko splnily politická
kritéria členství. Ovšem nadále je třeba pracovat
na posílení právního státu, a to
zlepšováním veřejné správy a justice
i účinným bojem proti korupci. </p>
<p>Bulharsko i Rumunsko splňují rovněž požadavek
fungujícího tržního hospodářství. Pokud
Bulharsko vytrvá v současném tempu reforem a pokud si
Rumunsko udrží důraz při realizaci programu
strukturálních reforem, měly by být obě země
schopny odolat konkurenčním tlakům a tržním silám
v EU.</p>
<p>Obě země pokračují v postupném
přijímání a provádění právních
předpisů EU. Ve většině oblastí již
značně pokročily. Ovšem Komise rovněž zjistila
několik oblastí, kde bude třeba úsilí zvýšit.
Orgány v obou zemích by měly intenzivně pokračovat
v přípravách, aby svým občanům zajistily
plný prospěch z členství. V připravenosti obou
zemí je i několik konkrétních nedostatků, které
vzbuzují vážné obavy. Pokud Bulharsko a Rumunsko
nezareagují okamžitě, pravděpodobně nebudou schopny
své závazky v těchto oblastech do 1. ledna 2007 splnit. </p>
<p>Příští rok v dubnu/květnu Komise situaci znovu
zhodnotí. Dojde-li k závěru, že existuje
vážné nebezpečí, že jedna nebo obě země
mají v připravenosti zásadní nedostatky, a nesplní tak
podmínky členství v několika významných
oblastech do ledna 2007, bude moci v případě nutnosti
doporučit odložení vstupu Bulharska a Rumunska až na 1.
ledna 2008. </p>
<p>Další informace viz: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
and <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

