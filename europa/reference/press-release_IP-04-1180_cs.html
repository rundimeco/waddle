Evropská komise dnes na základě komplexní
hodnotící zprávy zaměřené na situaci
v oblasti lidských práv, demokracie, právního
státu a ochrany menšin doporučila zahájit jednání
o přistoupení s Tureckem za podmínky, že nabudou
účinnosti některé připravované právní
předpisy zásadního významu. Pokud jde o koncepci
jednání, navrhuje Komise strategii tří
pilířů. Zaprvé prohloubenou spolupráci za
účelem upevňování a podpory reformního
procesu v Turecku, zadruhé vyjednávání
zohledňující specifickou problematiku související
s přistoupením Turecka a konečně podstatně
zintenzívněný politický a kulturní dialog, který
má sblížit obyvatele členských států EU a
Turecka. Ačkoli je Komise přesvědčena, že proces
přistoupení bude mít pro usměrňování
dalších reforem v Turecku podstatný význam,
zdůrazňuje, že jednání o přistoupení
představují svou povahou proces s otevřeným koncem.
Cíl, totiž přistoupení, je jasný, avšak jeho
dosažení nelze předem zaručit. Komise také
předložila hodnocení dopadů možného
přistoupení Turecka na Evropskou unii, podle něhož by tato
eventualita byla náročná jak pro EU, tak pro Turecko, avšak
mohla by skýtat velké šance oběma stranám, pokud by
byla dobře zvládnuta.
Evropská rada, jež se sešla v Kodani v prosinci
2002, prohlásila, že „pokud se Evropská rada
v prosinci 2004 na základě zprávy a doporučení
Komise rozhodne, že Turecko splňuje kodaňská politická
kritéria, zahájí Evropská unie s Tureckem
neprodleně jednání o přistoupení“. To
Evropská rada znovu potvrdila v Bruselu v červnu 2004.
Dnešní rozhodnutí Komise odpovídá tomuto
požadavku.
Hlavní body doporučení Komise
Turecko    dosáhlo podstatného pokroku     v procesu politické
reformy, zejména pomocí dalekosáhlých ústavních a
legislativních změn přijatých v posledních letech v
souladu s prioritami stanovenými v Přístupovém
partnerství. Účinnosti však dosud nenabyly zákon o
sdružování, nový trestní zákoník a zákon
o nižších odvolacích soudech. Kromě toho
ještě stále nedošlo k přijetí zákona o
soudním řízení trestním (trestního
řádu), právních předpisů o zřízení
kriminální policie a zákona o výkonu trestu odnětí
svobody a příslušných prováděcích
opatření.
Turecko vynakládá velké úsilí, aby zajistilo
řádnou realizaci těchto reforem.    Zákonodárství
a provádění reforem je však třeba dále
konsolidovat a prohlubovat    . To se týká zejména politiky
nulové tolerance při potírání mučení
a ponižujícího zacházení a
provádění ustanovení týkajících se svobody
projevu, svobody náboženství, práv žen, norem
Mezinárodní organizace práce včetně práv
odborů a práv menšin.
Vzhledem k dosaženému stupni celkového pokroku reforem a za
předpokladu, že Turecko uvede v účinnost
zbývající právní předpisy, které jsou uvedeny
výše, má Komise zato, že    Turecko dostatečně
splňuje politická kritéria, a doporučuje zahájit
jednání o přistoupení    . Nezvratnost reformního
procesu, zejména jeho realizace, se musí potvrdit během
delšího období.
Je třeba uplatňovat strategii, která sestává ze
tří pilířů    .    První pilíř     se
týká spolupráce za účelem posilování a
podpory reformního procesu v Turecku, zejména ve vztahu k
trvalému plnění kodaňských politických
kritérií. Pro zajištění trvalosti a nezvratnosti
procesu politických reforem by měla EU nadále pozorně
sledovat další pokrok v politických reformách. K tomu bude
docházet na základě revidovaného Přístupového
partnerství, kterým se vytyčí priority pro reformní
proces. Od konce roku 2005 bude dosažený pokrok
v politických reformách předmětem
každoročního celkového hodnocení. Pokrok
v jednáních bude určován tempem reforem.    Komise
doporučí pozastavení jednání
    v případě vážného a trvalého
porušování zásad svobody, demokracie, právního
státu a respektování lidských práv a
základních svobod, na nichž je Unie založena. O takovém
doporučení Rada rozhodne kvalifikovanou většinou.
Druhý pilíř     se týká specifické koncepce
jednání o přistoupení s Tureckem. Jednání o
přistoupení budou probíhat v rámci mezivládní
konference, kdy k přijetí rozhodnutí je nutná
jednomyslnost a plná účast všech členských
států EU. Jednání budou složitá. U každé
kapitoly jednání by měla Rada stanovit orientační
kritéria pro předběžné uzávření a
případně pro zahájení jednání, mimo jiné
tak    uspokojivou bilanci provádění    acquis        . Před
zahájením jednání o příslušných
kapitolách zde musí být splněny stávající
právní závazky v souladu s    acquis    .
Může se ukázat, že budou nutná dlouhá
přechodná období. Kromě toho mohou být v
některých oblastech jako ve strukturálních politikách a
v zemědělství nutné zvláštní režimy a u
volného pohybu pracovníků lze uvažovat o trvalých
ochranných opatřeních. Přistoupení Turecka bude
mít vážné finanční a institucionální
důsledky. Než bude možno uzavřít jednání,
bude muset EU stanovit finanční výhled na období po roce
2014.
Komise bude během jednání rovněž sledovat
způsobilost Unie k přijímání nových
členů a k prohlubování integrace při plném
zohledňování cílů Smlouvy v oblasti společné
politiky a solidarity.
Třetí pilíř     stanoví podstatně
zintenzívněný politický a kulturní dialog, který
má sblížit obyvatele členských států EU a
Turecka. V tomto dialogu by měla hrát
nejvýznamnější úlohu občanská
společnost, což by měla EU usnadňovat. Komise
předloží návrhy ohledně toho, jak takový dialog
podporovat.
Komise je přesvědčena, že
jednání budou mít podstatný význam při
usměrňování dalších reforem v Turecku.    Je to
svou povahou proces s otevřeným koncem, jehož výsledek
nelze předem zaručit    . Bez ohledu na výsledky
jednání nebo následného ratifikačního procesu
musí vztahy mezi EU a Tureckem zajistit, že Turecko zůstane
plně zakotveno v evropských strukturách. Přistoupení
Turecka by se muselo důkladně připravit, aby se umožnilo
jeho bezproblémové začlenění, které by
výsledky padesáti let evropské integrace neohrozilo, ale naopak
je posílilo.
Hodnocení otázek nastolených výhledem na
členství Turecka
Souběžně s hodnotící zprávou o Turecku a
s jejími doporučeními předložila Komise také
podrobnou studii o dopadu přistoupení s názvem “Témata
nastolená možným členstvím Turecka v Evropské
unii”. Studie dospívá k závěru, že
přistoupení Turecka by bylo náročné jak pro EU, tak pro
Turecko.
Při dobrém zvládnutí by skýtalo velké
šance pro obě strany. Nezbytné přípravy na
přistoupení se protáhnou hluboko do příštího
desetiletí. Během této doby prodělá EU další
vývoj a Turecko by mělo doznat ještě
radikálnější proměny.    Acquis communautaire,     tj.
veškeré politiky a právní předpisy EU, se dále
vyvine a bude odpovídat potřebám EU tvořené 27 nebo
více členskými státy. Přitom bude také možno
předjímat výzvy a příležitosti spojené
s přistoupením Turecka.
Více informací je k dispozici na adrese:
http://ec.europa.eu/enlargement/report_2004/
