<h1>
<a name="Heading4"></a><b>LIFE–Tretie krajiny 2005: Komisia
prispieva na financovanie environmentálnych projektov v tretích
krajinách viac ako 6 miliónmi eur</b></h1>
<p><b><i>Európska komisia schválila financovanie 15 nových
environmentálych projektov v stredozemných a baltských
regiónoch v rámci programu LIFE-Tretie krajiny 2005. Tieto
projekty sú zamerané na budovanie kapacít. Celkové
investičné náklady na tieto projekty predstavujú 9 223 000
eur, z čoho 6 348 240 eur financuje EÚ. </i></b></p>
<p>Komisár pre životné prostredie Stavros Dimas prehlásil,
že: „Trvalo udržateľný rozvoj možno
dosiahnuť iba vtedy, ak sa uzná za spoločný cieľ:
čokoľvek sa podnikne v jednej krajine alebo oblasti, bude
mať dosah na širšie okolie. Na základe vzájomnej
podpory a spolupráce môžeme prispieť k rozvoju
a implementácii environmentálnej politiky v susedných
krajinách, čím vyhovieme potrebám občanov tak
v súčasnosti, ako aj v budúcnosti.“ </p>
<p>Európska komisia vybrala 15 projektov v Alžírsku, Bosne
a Hercegovine, Chorvátsku, Izraeli, Jordánsku, Libanone, Maroku,
Rusku, Tunisku, Turecku, na Západnom brehu Jordánu
a v pásme Gazy, ktoré bude financovať
prostredníctvom programu LIFE-Tretie krajiny. </p>
<p>Tieto projekty majú za cieľ vylepšovať životné
prostredie a dosiahnuť trvalo udržateľný rozvoj tak, že
budú prispievať k vytváraniu alebo podporovaniu
príslušných inštitúcií, politík,
monitorovacích nástrojov, vzdelávacích zariadení,
sietí a databáz. </p>
<p>Riešia celú škálu problematík počnúc
odpadovým hospodárstvom, prevenciou a kontrolou
priemyselného znečisťovania až po monitorovanie pôdy
a klimatické zmeny. Niektoré projekty presadzujú tendenciu
priblížiť sa k environmentálnym nariadeniam EÚ alebo
spoluprácu na regionálnej, či nadnárodnej úrovni. </p>
<p>Celkové náklady na projekty predstavujú 9 223 000 eur,
pričom EÚ financuje približne 69 % z tejto sumy. </p>
<p>Program LIFE-Tretie krajiny je súčasťou programu LIFE. Program
LIFE je finančným nástrojom EÚ, ktorý slúži
na podporu environmentálnych projektov a projektov zameraných na
zachovanie prírody v celej EÚ, ako aj v niektorých
kandidátskych, pristupujúcich a susedných krajinách.
Jeho cieľom je prispieť k rozvoju a implementácii
environmentálnej politiky EÚ  financovaním konkrétnych
aktivít. </p>
<p>Od roku 1992 sa prostredníctvom programu LIFE spolufinancovalo
približne 2500 projektov, pričom finančné príspevky na
ochranu životného prostredia dosiahli výšku 1 500
miliónov eur. </p>
<p>Program LIFE-Tretie krajiny prispieva konkrétne na budovanie
kapacít a administratívnych štruktúr a podporuje
rozvoj environmentálnych politík a akčných programov
v tretích krajinách na pobreží Stredozemného
a Baltského mora<sup><b><a name="fnB1" href="#fn1">[1]</a></b></sup>. 
</p>
<p>Ďalšie dva podprogramy programu LIFE, LIFE-Príroda
a LIFE-Životné prostredie, sa zameriavajú na zachovanie
prírody a inováciu opatrení na ochranu životného
prostredia. Viac informácií o projektoch schválených
v rámci podprogramov LIFE-Príroda a LIFE-životné
prostredie nájdete v tlačových oznámeniach <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=en">IP/05/1157</a>
a <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>.</p>
<p>Súčasný program LIFE („LIFE III“) sa
skončí koncom roka 2006. Komisia navrhla nový program
nazývaný „LIFE+“, ktorý by mal prebiehať
v rokoch 2007 až 2013 s rozpočtom 2 190 miliónov eur.
Konečné prijatie programu a jeho rozpočet sa
v súčasnosti prejednávajú v Rade ministrov
a Európskom parlamente. </p>
<p>Súhrn všetkých 15 vybraných projektov v tretích
krajinách je uvedený v prílohe k tomuto
tlačovému oznámeniu. Viac informácií o každom
projekte možno nájsť na internetovej stránke:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><a name="_Toc106433683"></a><b>Príloha</b></p>
<p><b>Prehľad projektov v rámci programu LIFE-Tretie krajiny 2005
v jednotlivých krajinách</b></p>
<p><b>Bosna a Hercegovina – 1 projekt</b></p>
<p>Príjemcom finančnej pomoci na projekt je Inštitút
vodného inžinierstva Stavebnej fakulty v Sarajeve.
Spoluúčasť EÚ na financovaní projektu predstavuje 299
250 eur.  Cieľom projektu je implementácia postupu
„Integrovaného environmentálneho povolenia“
zameraného na najlepšie dostupné technológie v oblasti
potravinárskeho priemyslu a výroby nápojov. Napriek tomu,
že v povojnovom období poklesla úroveň aktivít
vyvíjaných v priemyselnom odvetví, priemyselné
znečistenie v Bosne a Hercegovine má ešte stále
značný dopad na životné prostredie. </p>
<p><b>Chorvátsko – 4 projekty</b></p>
<p>Príjemcom finančnej pomoci na prvý projekt je Chorvátska
agentúra životného prostredia. Spoluúčasť EÚ
na financovaní projektu predstavuje 533 700 eur. Cieľom projektu je
vytvorenie národných noriem a metód pre program
monitorovania pôdy, ktoré by spĺňali požiadavky
EÚ. Okrem toho sa v rámci projektu vyvíja snaha určiť
vhodné miesta na umiestnenie staníc na monitorovanie pôdy po
celom území krajiny pre poľnohospodársku pôdu,
lesnú pôdu a kontaminované oblasti, určiť
potenciálne referenčné strediská, ktoré by zbierali
a analyzovali údaje, a predložiť návrhy na
vybudovanie systému na monitorovanie pôdy vrátane
finančného plánu pre budúcu implementáciu tohto
systému. </p>
<p>Príjemcom finančnej pomoci na druhý projekt je
národná agentúra vodného hospodárstva –
Chorvátske vody. Spoluúčasť EÚ na financovaní
projektu predstavuje 211 571 eur. Cieľom projektu je vytvorenie
nového laboratória pre skúmanie biologického rozkladu
odpadovej vody.  Tento projekt bude prispievať k národnej
stratégii ochrany vôd a uľahčovať
dodržiavanie rámcovej smernice EÚ o vodách. </p>
<p>Príjemcom finančnej pomoci na tretí projekt je
Štátna správa prírodnej rezervácie Lonsjko Polje.
Spoluúčasť EÚ na financovaní projektu predstavuje
496 845 eur. Cieľom projektu je rozvoj a vylepšovanie
integrovaného riadenia povodia riek prostredníctvom rozvoja
konzultačných postupov, do ktorých by boli zapojené 
zúčastnené strany. Vďaka postupu plánovaného
riadenia sa zabezpečí, že sa zohľadnia potreby mokradí.
Zabezpečí sa systém riadenia trvalo udržateľného
turistického ruchu a správcovia chránených oblastí
Chorvátska sa náležitým spôsobom vybavia. </p>
<p>Príjemcom finančnej pomoci na štvrtý projekt  je
Stavebná fakulta Záhrebskej univerzity. Spoluúčasť
EÚ na financovaní projektu predstavuje 492 584 eur. Cieľom
projektu bude pomoc Ministerstvu pre ochranu životného prostredia,
územné plánovanie a výstavbu pri zavádzaní trvalo
udržateľného systému na riadenie stavebného
a demolačného odpadu. Existujúce údaje
o skládkach odpadov a smetiskách, množstvách
a druhoch  stavebných a demolačných odpadov sa
budú analyzovať s cieľom získať prehľad
o súčasnej situácii a identifikovať oblasti,
pri ktorých údaje chýbajú. Vyberú sa typové
miesta tak, aby odrážali rôzne veľkosti, typy odpadov
a použité logistické systémy. </p>
<p>V pilotnom regióne Záhrebu sa zozbieraný materiál
bude recyklovať v pilotnom recyklačnom zariadení na
skládke odpadu Jakusevac. V Chorvátsku sa v odvetví
stavebníctva vyprodukujú 2 milióny ton stavebného
a demolačného odpadu ročne. V súčasnosti sa
recykluje alebo opätovne použije menej ako 5 % tohto dopadu. </p>
<p><b>Západný breh Jordánu a pásmo Gazy - 2 projekty</b></p>
<p>Príjemcom finančnej pomoci na prvý projekt je mesto Hebron.
Spoluúčasť EÚ na financovaní projektu predstavuje
770 000 eur. Cieľom projektu je zavedenie nového
environmentálneho nariadenia v meste Hebron, ktoré by sa
týkalo nakladania s odpadom z mramoru, blatom a odpadovou
vodou, ktoré sú výsledkom priemyselnej činnosti.
Vytvorí sa sieť združení palestínskych
a talianskych výrobcov mramoru a vybuduje sa pilotné
stredisko na recykláciu priemyselnej odpadovej vody a separáciu
uhličitanu vápenatého. </p>
<p>Príjemcom finančnej pomoci na druhý projekt je
Inštitút aplikovaného výskumu v Jeruzaleme.
Spoluúčasť EÚ na financovaní projektu predstavuje
200 819 eur.  Cieľom projektu je napomáhať rozvoju miestnych
stratégií trvalo udržateľného rozvoja 
a šíriť poznatky získané na základe
predchádzajúceho výskumu. Z praktického hľadiska
si projekt kladie za cieľ zabezpečiť a udržať
účasť vybraných miestnych
a vnútroštátnych orgánov, vytvoriť
geografický informačný systém (GIS, súbor
inteligentných máp a iné objekty zobrazujúce rôzne
fenomény a vzťahy medzi fenoménmi na zemskom povrchu) a
posilňovať technické kapacity príslušných
mestských a obecných rád. Poznatky získané
vďaka tomuto projektu sa odovzdajú aj ostatným miestnym
orgánom na Západnom brehu Jordánu s cieľom
podnietiť ich k tomu, aby aj oni podnikli podobné trvalo
udržateľné iniciatívy. </p>
<p><b>Izrael – 2 projekty</b></p>
<p>Príjemcom finančnej pomoci na prvý projekt je regionálna
rada Hornej Galiley. Spoluúčasť EÚ na financovaní
projektu predstavuje 369 442 eur. Cieľom projektu je vytvorenie
rámca, ktorý by zabezpečoval rovnováhu medzi potrebami
rozvoja a potrebami životného prostredia v regióne Hornej
Galiley, aby sa zdroje mohli využívať trvalo
udržateľným spôsobom. Vyhotoví sa vzorový projekt
územného plánovania, environmentálneho riadenia,
protipovodňovej prevencie a vhodného odvodňovania. Projekt
bude podporovať verejnú účasť na postupoch
plánovania a rozhodovania, rozvíjať ekoturizmus a
súčasne chrániť prírodné zdroje, meniť
deštruktívne modely správania pomocou výchovných
programov a donucovacími prostriedkami, ďalej bude
podporovať ekologické poľnohospodárske postupy
a vytvorí administratívny rámec pre implementáciu,
riadenie a udržiavanie vzorového plánu. </p>
<p>Príjemcom finančnej pomoci na druhý projekt je Stredisko
Heschel pre environmentálne vzdelávanie a riadenie (Heschel
Center for Environmental Learning and Leadership). Spoluúčasť
EÚ na financovaní projektu predstavuje 334 934 eur. Cieľom
projektu je posilniť budovanie rozsiahlych kapacít orgánov
miestnej správy na celom území Izraela v oblasti
životného prostredia. Advokáti, miestni odborníci
a starostovia budú zaškolení a vytvoria sa siete,
ktoré umožnia ich vzájomné prepojenie. Zavedú sa
nástroje miestneho trvalo udržateľného rozvoja
v oblasti mestského plánovania, riadenia a legislatívy
(prostredníctvom zákonov) a podporná sieť
spájajúca izraelské inciatívy. </p>
<p><b>Jordánsko – 1 projekt</b></p>
<p>Príjemcom finančnej pomoci na projekt je Univerzita Hashemite.
Spoluúčasť EÚ na financovaní projektu predstavuje
473 701 eur. Cieľom tohto projektu je rozvoj stratégií
a nástrojov určených na riešenie problémov
spôsobených rastúcim turistickým ruchom.
V spolupráci s odvetvím cestovného ruchu sa budú
zavádzať pilotné opatrenia a štúdie v dvoch
hoteloch s cieľom vylepšiť ich vplyv na životné
prostredie. Výsledky projektu, ako aj stratégie a nástroje,
ktoré sa počas projektu vyvinú, sa všetkým
zúčastneným stranám predstavia prostredníctvom
série worshopov. Vypracuje sa nástroj na usmerňovanie
a modul elektronického vzdelávania s cieľom podporovať
environmentálne riadenie v celom odvetví turistického ruchu.
</p>
<p><b>Maroko – 1 projekt</b></p>
<p>Príjemcom finančnej pomoci na projekt je Univerzita Chouaib
Doukkali. Spoluúčasť EÚ na financovaní projektu
predstavuje 438 228 eur. Cieľom projektu je vyvinúť
účinný systém kompostovania na pilotnej úrovni,
ktorý by spracovával kaly vznikajúce v čističkách
odpadových vôd a úpravovniach pitnej vody,
s cieľom výroby vysoko kvalitného kompostu v Maroku.
V Maroku sa ročne vyprodukuje približne 430 000 ton kalov
pri čistení odpadových vôd a toto číslo
má výrazne rastúcu tendenciu. Kaly sa prevažne skladujú
v blízkosti čističiek odpadových vôd
a vypúšťajú sa do pôdy bez
predchádzajúcej úpravy, alebo sa vyložia na
nekontrolovaných skládkach odpadu. </p>
<p><b>Libanon – 1 projekt</b></p>
<p>Príjemcom finančnej pomoci na projekt je Arcenciel.
Spoluúčasť EÚ na financovaní projektu predstavuje
449 697 eur. V rámci tohto projektu sa navrhuje spustenie
národnej politiky v oblasti odpadového hospodárstva
a nakladania s infikovaným nemocničným odpadom v Libanone.
Činnosti zahŕňajú nakladanie s nemocničným
odpadom v južnom regióne Mont Libanonu, zaškolenie
nemocničného personálu a spustenie kampane zameranej na
zvyšovanie informovanosti o nemocničnom odpade.   </p>
<p><b>Rusko – 1 projekt</b></p>
<p>Príjemcom finančnej pomoci na projekt je environmentálne
stredisko mestského inštitútu ECAT v Kaliningrade.
Spoluúčasť EÚ na financovaní projektu predstavuje 492
837 eur. Projekt bude zameraný na podporu a pomoc pri
zlepšovaní výsledkov v oblasti vplyvov na životné
prostredie a bezpečnosti v priemyselnom odvetví Kaliningradu.
Projekt sa sústredí aj na zabezpečenie účinnej kontroly
a monitorovania týchto aktivít prostredníctvom
zodpovedných orgánov. Tento cieľ by sa mohol dosiahnuť
podporovaním integrovanej prevencie a kontroly znečistenia
a rozvíjaním a implementáciou riadiacich systémov
v oblasti životného prostredia a bezpečnosti.
Všetci účastníci priemyselných aktivít
v regióne budú informovaní o uvedených
nástrojoch a zaškolení do ich používania
prostredníctvom seminárov a workshopov. Potrebné
informácie bude poskytovať elektronická informačná
knižnica.  V Kaliningrade sa sústreďuje asi 80 %
regionálneho domáceho výrobného priemyslu, ktorý
tvorí približne 300 väčších a stredných
priemyselných podnikov a 40 000 malých priemyselných
podnikov.  </p>
<p><b>Tunisko, Alžírsko a Maroko – 1 kombinovaný
projekt</b></p>
<p>Príjemcom finančnej pomoci na kombinovaný projekt je
Observatórium Sahary a Sahelu. Spoluúčasť EÚ na
financovaní projektu predstavuje 526 144 eur. Hlavným cieľom
projektu je predchádzať krízam spôsobeným suchom
v tejto oblasti južného pobrežia Stredozemného mora
zavedením včasného systému varovania a posilnením
operatívnych kapacít v týchto krajinách. Vyvinie sa
spoločný informačný systém o suchách spolu so
spoločnými metódami včasného vyhodnotenia. 
Dotknuté národné územia sa rozdelia do eko-regiónov
a zhodnotí sa štrukturálna zraniteľnosť
týchto eko-regiónov. Výsledky a know-how získané
počas tohto projektu sa poskytnú priamym používateľom,
rozhodujúcim aktérom a inštitúciám týchto
troch krajín.</p>
<p><b>Turecko – 1 projekt</b></p>
<p>Príjemcom finančnej pomoci na projekt je Turecký úrad
regionálneho strediska pre životné prostredie.
Spoluúčasť EÚ na financovaní projektu predstavuje
252 488 eur.  Ide o projekt budovania kapacity v oblasti
klimatických zmien. Bude sa dotýkať národnej
administratívy, bude podporovať medzivládnu spoluprácu,
zvyšovať povedomie zúčastnených strán
a posilňovať ich úlohu v diskusiách
o klimatických zmenách. Projekt bude priamo podporovať
rozvoj politík v oblasti klimatických zmien v hlavných
sektoroch a  podporovať účasť verejnosti,  ako aj
 prístup k informáciám o životnom
prostredí. </p>
<hr><p><sup><b><a name="fn1" href="#fnB1">[1]</a></b></sup> 	Oprávnené
krajiny v rámci programu LIFE-Tretie krajiny sú: Albánsko,
Alžírsko, Bosna a Hercegovina, Chorvátsko, Egypt, Izrael,
Jordánsko, Libanon, Maroko, Sýria, Tunisko, Turecko, Západný
breh Jordánu a pásmo Gazy a baltské pobrežie Ruska
(regióny Kaliningradu a Petrohradu).</p>


