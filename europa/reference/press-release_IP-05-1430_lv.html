<h1>
<a name="Heading4"></a><b>Eiropas Komisijas
priekšsēdētājs Barozu atklās starptautisku konferenci
par jaunas integrētas jūrniecības politikas uzdevumiem un
iespējām Eiropas Savienībā</b></h1>
<p><b><i>Eiropas Komisijas priekšsēdētājs Žozē
Manuels Barozu,  zivsaimniecības un jūras lietu komisārs Džo
Borgs un enerģētikas komisārs Andris Piebalgs rīt
Briselē piedalīsies vienas dienas konferencē par integrētas
jūrniecības politikas uzdevumiem un iespējām. Vairāk
nekā 250 dalībnieki, tostarp četri ministri, dalībvalstu,
jūrniecības nozares un nevalstisko organizāciju
skatījumā apspriedīs visaptverošas ES jūrniecības
politikas jautājumus ekonomikas, zinātnes, vides un
sociālajā aspektā. Šī konference ir viens no pirmajiem
nozīmīgajiem starptautiskajiem pasākumiem, kuri tiks
organizēti, pirms nākamā gada pavasarī publiskos zaļo
grāmatu, kas izstrādāta, lai ES mērogā uzsāktu
plašas debates par to, kā visveiksmīgāk uzlabot ar jūru
saistīto darbību sinerģiju un palielināt to ekonomisko un
sociālo potenciālu, vienlaikus aizsargājot jūras vidi.
Ieinteresēto personu plaša iesaistīšana ir būtiska
šai jaunajai politikai, kā izklāstīts martā
publicētajā Komisijas paziņojumā „Ceļā uz
turpmāko ES jūrniecības politiku: Eiropas redzējums
okeāniem un jūrām” (sk. <a
href="/rapid/pressReleasesAction.do?reference=IP/05/231&format=HTML&aged=1&language=EN&guiLanguage=fr">IP/05/231</a>)</i></b></p>
<p>Uzsverot vajadzību pēc integrētas jūrniecības
politikas, Komisijas priekšsēdētājs Barozu teica: „Es
Komisijā esmu izveidojis jūrniecības politikas jomu un lūdzu
komisāru Borgu izstrādāt priekšlikumu integrētai
jūrniecības politikai. Okeānu pārvaldība un okeānu
nozīmīgums cilvēcei ir izšķiroši faktori, un
mūsu dažādie ar jūru saistītie politikas virzieni
nedrīkst nonākt savstarpējā pretrunā. Vajadzīga
ciešāka sadarbība, koordinācija un saskaņotība.
Tieši to var nodrošināt jūrniecības politika.”
</p>
<p>Komisārs Borgs savā uzrunā uzsvēra spēcīgas
jūrniecības politikas piedāvātās iespējas.
Viņš teica: „Mēs vēlamies nodrošināt to, lai
jūrniecības politika sekmētu lēmumu pieņemšanu,
kas palīdz saskaņot pretrunīgas intereses attiecībā uz
jūras un piekrastes apgabaliem, radot apstākļus, kas veicina
finanšu ieguldījumus un ilgtspējīgu saimniecisko
darbību attīstību. Tādas diskusijas kā tās, kas
notiks rīt, dod mums iespēju sasniegt panākumus šajā
jomā."</p>
<p>Komisārs Piebalgs uzsvēra, ka jūrniecības politika
uzlabos iespējas attiecībā uz enerģiju, kas iegūta no
jūras. „Enerģētikai ir svarīga ekonomiskā un
sociālā nozīme jūras lietu jomā, tādēļ
tai jāpievērš īpaša uzmanība.”</p>
<p>Komisija priekšsēdētāja Barozu vadībā
īpaši pievērsusies jūru un okeānu potenciālajam
ieguldījumam Eiropas Savienības ilgtspējīgā
izaugsmē. Lai izmantotu šo potenciālu, virzība uz jaunu
integrētu jūrniecības politiku ir kļuvusi par vienu no
Komisijas stratēģiskajiem mērķiem laika posmam no
2005. gada līdz 2009. gadam. Pirmais solis šajā
virzienā ir zaļās grāmatas sagatavošana, ko veica
komisāru darba grupa, kuru veidoja komisāri, kas atbildīgi par
nozarēm, kuras saistītas ar jūru, un kuru vadīja
komisārs Borgs. Ar šo zaļo grāmatu uzsāks plašu
apspriešanos ar ieinteresētajām personām par turpmāko
ES jūrniecības politiku.  </p>
<p>Marta paziņojumā Komisija uzsvēra, ka jūra jau ir
neatsverams cilvēka iztikas un labklājības avots ar
ievērojamu ekonomiskās izaugsmes potenciālu. Uzdevums ir
optimizēt pašreiz notiekošās un nākotnē
veicamās darbības jūras lietu jomā tā, lai tās
būtu ilgtspējīgas. Vienota un integrēta
jūrniecības politika palīdzētu izmantot jau
pastāvošās ievērojamās izaugsmes iespējas,
vienlaikus nodrošinot jūras vides aizsardzību. Šie
mērķi pilnībā atbilst Lisabonas stratēģijai, kas
vērsta uz ilgtspējīgu izaugsmi un darba vietu radīšanu.
</p>
<p>Virzība uz vienotu pieeju jūras lietām ir tendence, kas arvien
pastiprinās visā pasaulē, tomēr Komisijai tas ir jauns
uzdevums. Tādēļ Komisija ir jau iesaistījusies
konsultācijās ar plašu ieinteresēto personu loku, lai
zaļās grāmatas sagatavošana notiktu īpaši
pārskatāmi. Starpnozaru un starpdisciplināra pieeja ir
būtiska, lai process būtu sekmīgs, un arī starptautiskā
dimensija ir svarīga, jo visu jūrniecības darbību
ilgtspējība ir atkarīga no starptautiskā atbalsta tiem
pasākumiem, par kuriem panākta vienošanās. </p>
<p>Septembrī Eiropas Parlamentā jau notika ilgtspējīgas
attīstības darba grupas pirmā apspriede. Ir izveidota
dalībvalstu jūras lietu ekspertu grupa, kuras pirmā sanāksme
arī notika septembrī. Notiks vēl vairākas šo grupu
sanāksmes.</p>
<p>Komisāru darba grupā bez Džo Borga ietilpst arī:
Komisijas priekšsēdētāja vietnieks Ferhoigens, kas atbild
par rūpniecību, Komisijas priekšsēdētāja vietnieks
Baro – par transportu, komisārs Dimass — par vidi,
komisāre Hūbnere — par reģionālo politiku,
komisārs Piebalgs — par enerģētiku un komisārs
Potočniks — par pētniecību.   </p>
<p>Jūra Eiropas Savienībai ir ļoti svarīga. Divdesmit
dalībvalstu krasta līnija stiepjas gandrīz 70 000 km
garumā. Gandrīz puse ES iedzīvotāju dzīvo mazāk
nekā 50 km attālumā no jūras krasta. Piecpadsmit ES
dalībvalstu jūras reģionu ieguldījums ES
nacionālajā kopproduktā jau pārsniedz 40 %. <br>Papildu
informācija: </p>
<p><a
href="http://ec.europa.eu/fisheries/maritime/index_en.htm">http://ec.europa.eu/fisheries/maritime/index_en.htm</a><br>Rītdienas
konference: </p>
<p><a
href="http://www.mareforum.com/new_european_maritime_policy.htm">http://www.mareforum.com/new_european_maritime_policy.htm</a></p>

