<h1>
<a name="Heading4"></a><b>Zákaz reklamy na tabak
účinný od 31. júla</b></h1>
<p><b><i>Európsky komisár pre zdravie a ochranu spotrebiteľa
Markos Kyprianou dnes uvítal nadobudnutie účinnosti smernice
EÚ o reklame na tabak 31. júla. Táto smernica, ktorú
prijal Európsky parlament a Rada v roku 2003 (pozri <a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=en">IP/02/1788</a>), zakazuje
reklamu na tabak v tlači, rádiu a na internete.
Zakazuje aj sponzorovanie medzinárodných kultúrnych
a športových podujatí tabakovými
spoločnosťami. Hoci väčšina európskych krajín
už prijala potrebné zákony alebo sa nachádza v procese
ich prijímania, nie je jasné, či sa to všetkým
podarí do 31. júla. Európska komisia prijala v samostatnom
procese správu o implementácii smernice o tabakových
výrobkoch. </i></b></p>
<p>Na margo implementácie smernice o reklame na tabak komisár
Kyprianou povedal: „<i>Zákaz reklamy na tabak je jedným
z najúčinnejších spôsobov zníženia
výskytu fajčenia</i>.<i> Táto smernica zachráni životy
a zníži počet Európanov trpiacich na choroby
spôsobené fajčením.</i>“<i> </i></p>
<p>Podľa štúdie Svetovej
banky<sup><b><a name="fnB1" href="#fn1">[1]</a></b></sup> môže
zákaz reklamy na tabak znížiť výskyt fajčenia
až o 7 %. Jedným zo zámerov rámcového dohovoru
Svetovej zdravotníckej organizácie o kontrole tabaku,
ktorého ratifikáciu EÚ nedávno dokončila (pozri <a
href="/rapid/pressReleasesAction.do?reference=MEX/05/0630&format=HTML&aged=0&language=EN&guiLanguage=en">MEX/05/0630</a>),
je celosvetový zákaz reklamy na tabak a jeho propagácie ako
aj sponzorovania tabakovými spoločnosťami. V EÚ
každý rok zomrie na choroby spôsobené fajčením
približne 650 000 ľudí, takže aj malé
zníženie výskytu fajčenia môže zachrániť
tisíce životov.</p>
<p>Smernica o reklame na tabak z roku 2003 sa uplatňuje len na
reklamu a sponzorovanie medzinárodných rozmerov. Reklama
v kinách a na bilbordoch alebo prostredníctvom
distribuovaných tovarov (napr. na popolníkoch alebo
dáždnikoch) preto nespadá do jej pôsobnosti. Podobne ani
sponzorovanie tabakovými spoločnosťami výlučne
miestnych podujatí s účastníkmi z jediného
členského štátu.</p>
<p>Zákaz reklamy na tabak v televízii je v EÚ
platný od raných 90-tych rokov na základe smernice
o televízii bez hraníc.</p>
<p>Smernica z roku 2003 bola prijatá z titulu právomoci
EÚ regulovať svoj vnútorný trh.
V deväťdesiatych rokoch sa rozdielne vnútroštátne
pravidlá reklamy na tabak a sponzorovania tabakovými
spoločnosťami stávali prekážkou voľného
pohybu tovarov a pridružených služieb medzi
členskými štátmi. V roku 1998 sa EÚ pokúsila
vyriešiť tento problém prijatím smernice, ktorá
zakázala všetky formy reklamy na tabak a sponzorovania tabakovými
spoločnosťami. </p>
<p>Európsky súdny dvor túto smernicu v roku 2001 zrušil
rozhodnutím, že úplný zákaz prekračuje
právomoci EÚ. Súd však uviedol, že EÚ je
oprávnená zaviesť obmedzenejší zákaz reklamy na
tabak a sponzorovania tabakovými spoločnosťami. Smernica
z roku 2003 prísne dodržiava obmedzenia, ako ich ustanovil
súd vo svojom rozhodnutí v roku 2001.</p>
<p><b>Správa o tabaku</b></p>
<p>V správe o implementácii smernice o tabakových
výrobkoch sa uvádza, že jej ustanovenia o zdravotných
varovaniach a maximálnych úrovniach dechtu, nikotínu
a oxidu uhoľnatého sa dodržiavajú. Predstavy
verejných orgánov o zložkách používaných
v cigaretách, ich pôsobení a účinkoch na
zdravie spotrebiteľov sú však veľmi neúplné
najmä v dôsledku neúplného sprístupnenia
informácií zo strany tabakových spoločností.
Konzultácie o tom, ako zefektívniť pravidlá
sprístupňovania informácií o prísadách, sa
začnú na jeseň.</p>
<p><b>Ďalšie informácie</b><br>Pozri <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> Správa Svetovej
banky o ekonomike kontroly tabaku (Report on the Economics of Tobacco
Control), 1999</p>


