<h1>
<a name="Heading4"></a><b>Comisia doreşte să dezvolte gradul
de implicare a tinerilor în societate</b><b>  </b></h1>
<h2>
<a name="Heading7"></a><b><i>Din pricina accelerării procesului de
îmbătrânire a populaţiei europene şi a diminuării
populaţiei active tinere, Uniunea Europeană se va sprijini din ce
în ce mai mult pe tânăra generaţie.</i></b><b><i> Conform
unui document de analiză al Comisiei care a fost prezentat în cursul
zilei de azi, tinerii sunt adesea insuficient pregătiţi să
îşi asume această responsabilitate. Unul din şase tineri
europeni abandonează studiile de la o vârstă fragedă şi
4,6 milioane de tineri între 15 şi 24 de ani sunt şomeri.
Documentul prezentat de Comisie subliniază necesitatea ca, atât la
nivelul Uniunii Europene, cât şi la nivel naţional, să se
investească mai mult şi de la o vârstă mai fragedă
în educaţia şi sănătatea tinerilor şi să fie
facilitată tranziţia de la mediul educaţional la cel profesional.
Acesta subliniază, de asemenea, importanţa creşterii gradului de
implicare a tinerilor în viaţa civică, precum şi în
societate, în general. </i></b></h2>
<p>„Deoarece milioane de tineri europeni îşi reiau studiile
odată cu începutul noului an şcolar, trebuie să ne
dublăm eforturile în vederea creării unor condiţii optime
pentru ca tinerii să îşi poată dezvolta competenţele
şi participa mai activ în cadrul societăţii. Tinerii trebuie
să aibă sentimentul că deţin cu adevărat un rol în
cadrul societăţii”, a declarat Ján Figel', Comisarul
European pentru Educaţie, Formare Profesională, Cultură şi
Tineret.  </p>
<p>Vladimír Špidla, Comisarul European pentru Ocuparea Forţei de
Muncă, Afaceri Sociale şi Egalitatea de Şanse a declarat:
„Trebuie să rezolvăm situaţia paradoxală în care
se află Uniunea Europeană care se confruntă, pe de o parte, cu o
penurie a forţei de muncă şi pe de altă parte, cu un
număr prea mare de şomeri tineri – procentul acestora din
urmă fiind de două ori mai mare decât rata globală a
şomajului din Uniunea Europeană.” Domnia sa a adăugat:
„trebuie să acordăm o atenţie sporită creării
unei societăţi inclusive, în cadrul căreia niciun copil sau
persoană tânără să nu fie trecuţi cu
vederea.” </p>
<p>Provocările cu care se confruntă tinerii în procesul de
creştere au devenit mai complexe decât cele cu care se confrunta
generaţia părinţilor acestora. Tranziţia de la mediul
educaţional la cel profesional este complicată. Jumătate din
profesiile actuale necesită calificări înalte, iar altele
solicită competenţe mult mai variate decât cele solicitate
în trecut. Aproximativ un sfert dintre tinerii europeni nu deţin
competenţele şi aptitudinile solicitate pe piaţa muncii. La ora
actuală, în multe state membre, unul din trei tineri este
încă şomer la un an după terminarea studiilor.</p>
<p>Perspectivele oferite de educaţie şi cele privind ocuparea unui loc
de muncă trebuie să fie îmbunătăţite. În
acelaşi timp, activităţile de voluntariat sunt importante în
vederea asigurării implicării active a tinerilor în societate. O
cooperare optimă, precum şi schimbul de bune practici pot contribui la
dezvoltarea acestui tip de activităţi. Un sondaj Eurobarometru recent
a arătat faptul că 74% dintre tineri consideră că programele
bazate pe voluntariat reprezintă o bună modalitate de a spori gradul
de participare a tinerilor în cadrul societăţii. </p>
<p>Comisia a subliniat în documentul prezentat astăzi, în mod
special, necesitatea de a se investi în tineri mai mult şi de la o
vârstă cât mai fragedă – nu numai din punct de vedere
financiar, dar şi din punct de vedere politic şi social, prin
intermediul familiei, al ONG-urilor, al profesorilor şi al angajatorilor.
Dezvoltarea unor strategii orizontale adresate tinerilor trebuie să
reprezinte o prioritate – atât la nivelul Uniunii Europene, cât
şi la nivel naţional – acoperind o gamă variată de
domenii de acţiune precum: educaţie, ocuparea forţei de
muncă, sănătate, întreprinderi, cultură, tineret
şi sport. Comisia a solicitat, de asemenea, statelor membre să
intensifice eforturile depuse prin:</p>
<p>•		Reducerea ratei abandonului şcolar şi asigurarea la o
scară mai largă a învăţământului de nivel
primar – începând cu copiii din zonele defavorizate şi
elaborând măsurile necesare pentru prevenirea abandonului
şcolar;</p>
<p>•		Abordarea problemelor legate de tineret în cadrul strategiei
europene pentru creştere şi locuri de muncă prin intermediul
strategiilor de „flexicuritate” care vizează tinerii şi
care îmbunătăţesc perspectivele celor intraţi recent pe
piaţa forţei de muncă;</p>
<p>•		Crearea unor legături mai strânse între educaţie
şi întreprinderi şi sporirea gradului de mobilitate. În
acest sens, lansarea iniţiativei pilot a Comisiei intitulată
„Primul tău loc de muncă în străinătate”
pentru promovarea mobilităţii lucrătorilor în Uniunea
Europeană va face parte integrantă din „Zilele europene ale
locurilor de muncă” din anul 2007;</p>
<p>•		Implicarea tinerilor în procesul de luare a deciziilor şi
în evaluarea politicilor care vizează tineretul prin consolidarea
parteneriatelor existente între tineri, organizaţiile pentru tineret
şi instituţiile Uniunii Europene. Acest obiectiv ar putea fi exprimat
şi confirmat sub forma unei declaraţii a Uniunii Europene şi a
statelor membre privind dezvoltarea oportunităţilor oferite tinerilor,
obţinând din partea acestora o participare a activă. </p>
<p>Comunicarea conţine alte propuneri concrete: </p>
<p>•		Pregătirea unui raport al Uniunii Europene referitor la tineret
o dată la trei ani, cu participarea tinerilor. Acesta ar trebui să
descrie şi să analizeze situaţia tinerilor în Europa,
să favorizeze o mai bună înţelegere a problemelor specifice
şi să intensifice cooperarea transversală.</p>
<p>•		Iniţiativa privind o Cartă europeană a
calităţii pentru stagii în 2008, în vederea promovării
stagiilor şi a combaterii abuzurilor.      </p>
<p>•		O nouă strategie în domeniul sănătăţii
care să sprijine acţiunile specifice pentru tineret şi care este
în prezent în curs de pregătire</p>
<p>•		Consultările şi evaluarea impactului cu privire la
activităţile de voluntariat, în vederea pregătirii unei
iniţiative viitoare care vizează înlăturarea obstacolelor
şi o mai bună recunoaştere a competenţelor dobândite
prin voluntariat.</p>
<ul>
<li>Analiza practicilor la nivel naţional cu privire la accesul tinerilor
la cultură, în vederea facilitării
acestuia.</li></ul><p>Comunicarea prezentată astăzi este
însoţită de două lucrări ale Comisiei referitoare la
încadrarea în muncă a tinerilor şi la participarea acestora
la activităţile de voluntariat. Documentul privind ocuparea
forţei de muncă furnizează, pentru prima dată, o
analiză a situaţiei încadrării în muncă a
tinerilor între 15 şi 30 de ani din statele membre ale UE-27 şi
cuprinde în anexă date statistice amănunţite. Cel de-al
doilea raport reprezintă o trecere în revistă analitică a
politicilor naţionale privind activităţile de voluntariat la care
participă tinerii, fiind elaborat pe baza rapoartelor transmise de
către statele membre. </p>
<p>Comunicarea a fost elaborată în urma consultării Comisiei cu
Forumul European al Tineretului şi va fi utilizată drept bază
pentru viitoarele activităţi de dezvoltare a procesului de coordonare
a politicii pentru tineret din Uniunea Europeană. Comisarii Figel' şi
Špidla vor prezenta tinerilor documentul la data de 16 septembrie, în
cadrul unui eveniment dedicat în mare parte acestei iniţiative şi
care va avea loc la Lisabona.  <br>Pentru mai multe informaţii,
consultaţi:</p>
<p><a
href="http://ec.europa.eu/youth/">http://ec.europa.eu/youth/</a><br>Context:</p>
<p><u>http://ec.europa.eu/employment_social/employment_strategy</u><br>Studiu
tematic privind măsurile politice care vizează tinerii din categoriile
defavorizate:</p>
<p><a
href="http://ec.europa.eu/employment_social/emplweb/publications/publication_en.cfm?id=68">http://ec.europa.eu/employment_social/emplweb/publications/publication_en.cfm?id=68</a><br>Observatorul
european pentru ocuparea forţei de muncă – Raportul din toamna
anului 2005 privind încadrarea în muncă a tinerilor:</p>
<p><a
href="http://www.eu-employment-observatory.net/resources/reviews/EN-EEOAutumnRvw2005.pdf">http://www.eu-employment-observatory.net/resources/reviews/EN-EEOAutumnRvw2005.pdf</a></p>

