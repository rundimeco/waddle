<h1>
<a name="Heading4"></a><b>Ochrana obchodní značky v EU
zlevňuje</b></h1>
<p><b><i>Evropská komise rozhodla o snížení poplatků
splatných agentuře OHIM (Office for the Harmonization in the Internal
Market), která v rámci EU odpovídá za
udělování práv na ochranu  obchodní značky.;
jejím sídlem je španělské Alicante. Toto
opatření – bezprecedentní v rámci EU a
schválené členskými státy - zlevní ochranu
duševního vlastnictví pro podniky působící
v rámci jednotného trhu EU, což pro ně znamená
úsporu 37 až 40 miliónů euro ročně.   
</i></b></p>
<p>Komisař pro vnitřní trh a služby Charlie McCreevy
v této souvislosti uvedl: „Vítám toto
snížení poplatků. Je to dobrá zpráva pro podniky,
které budou nyní  moci získat  ochranu obchodní značky
v rámci Evropské unie za velice atraktivní ceny,
zejména pokud ji získají online. Zároveň to bude
stimulovat ekonomickou aktivitu v tomto sektoru. Agentura OHIM
uvádí,  že stejně jako podniky, jimž poskytuje
služby, si je velmi dobře vědoma nezbytnosti efektivně
spravovat  své záležitosti a nabízet za své ceny
kvalitní služby.“</p>
<p><b>Součástí snížení poplatků je:</b></p>
<p>snížení poplatku při přihlášce
obchodní značky Společenství (CTM – Community Trade
Mark) z 975 euro na 900 euro;</p>
<p>snížení poplatku za registraci obchodní značky
Společenství z 1100 euro na 850 euro;</p>
<p>snížení poplatku za prodloužení registrace
obchodní značky Společenství z 2500 euro na 1500
euro.<br>Těm subjektům, které zaevidují své
přihlášky nebo žádosti o prodloužení
prostřednictvím Internetu při použití
nejmodernější technologie OHIM v oblasti elektronické
evidence,  je poskytnuto dokonce ještě další
snížení poplatků (zvláštní sleva ve
výši 150 euro). </p>
<p><b>Proč se přistoupilo ke snížení
poplatků?</b></p>
<p>Agentura OHIM byla založena Radou ministrů v roce 1994. Od
té doby se na ni obrátilo více než 200 000 organizací
z celého světa za účelem získání
právní ochrany svých obchodních značek
v rámci EU. OHIM je agentura EU s vlastním
financováním, což znamená, že je její
rozpočet v plném rozsahu financován z poplatků
placených podniky , které využívají služeb
této agentury. Agentura nedostává žádnou dotaci ani
finanční podporu ze strany plátců daní Evropské
unie, a jelikož se jedná o neziskovou organizaci, musí být
její rozpočet vyrovnaný.</p>
<p>V průběhu posledních několika let OHIM pod
vedením svého předsedy Wubbo de Boera s úspěchem
zavedla ambiciózní program zaměřený na
zlepšení produktivity a zvýšení efektivity,
zjednodušením postupů,  modernizací metod práce,
omezením byrokracie, zavedením jednoduchého finančního
managementu, spoluprací s orgány členských
států zabývajícími se duševním
vlastnictvím  (IP) a zavedením nejnovějších
nástrojů a prostředků z oblasti informační
technologie a současně nabídkou kvalitních služeb,
které se stanou atraktivními pro neustále rostoucí
počet uživatelů. </p>
<p>Výsledkem tohoto úsilí je, že zatímco OHIM dále
investuje do zlepšování svých služeb –
zejména svých služeb online – a zkracuje dobu odezvy,
může sdílet výhody vzniklé v důsledku
své vlastní výkonnosti s celou obchodní sférou.
Uvedené snížení poplatků jistě
přivítají zejména malé a střední podniky, pro
něž jsou náklady na ochranu duševního vlastnictví
a vymáhání práv v této oblasti často
náročnou záležitostí.</p>
<p>Snížení poplatků vstupuje v platnost před datem
1. listopadu 2005. To umožní společnostem, které podaly
své přihlášky obchodních značek v roce 1996,
aby podaly svou žádost o prodloužení registrace na
další desetileté období již za sníženou cenu.
</p>
<p>V průběhu projednávání
záležitostí  souvisejících se snížením
poplatků byly vzneseny dotazy týkající se vztahu mezi OHIM a
národními úřady pro ochranu obchodních značek.
V důsledku toho stále probíhají jednání mezi
agenturou OHIM a těmito úřady ohledně struktury tohoto
vztahu z hlediska systému Společenství v oblasti
obchodních značek.</p>
<p><b>Pokud máte zájem o další informace, navštivte
následující webové stránky:</b></p>
<p><a
href="http://ec.europa.eu/internal%20market/indprop/index%20en.htm">http://ec.europa.eu/internal
market/indprop/index en.htm</a></p>
<p><a href="http://www.ohim.eu.int">http://www.ohim.eu.int</a></p>

