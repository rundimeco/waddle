<h1>
<a name="Heading4"></a><b>Az Európai Bizottság a
fenntartható fejlődés stratégia 2005-ös
felülvizsgálatát illetően konstruktív napirenddel
állt elő </b></h1>
<p><b><i>José Manuel Barroso, az Európai Bizottság elnöke a
mai napon a fenntartható fejlődést illetően konstruktív
napirendet állított föl azáltal, hogy elfogadta a
fenntartható fejlődés stratégia
felülvizsgálatának irányvonalait. „Manapság
bolygónk globális kihívásokkal néz szembe. Európa
kiveszi részét a felelősségvállalásból.
Konkrét politikai lépések és eltökélt
változtatási szándék nélkül gyermekeink és
unokáink nem élvezhetik majd azt a jólétet és
életminőséget, amelyben mi jelenleg élünk. Az
éghajlatváltozás felgyorsul, folytatódik a természetes
erőforrások túlzó mértékű
kiaknázása, fokozott veszélybe kerül a biodiverzitás,
és az észak-dél között húzódó
vagyoneloszlásbeli különbség mérséklése
továbbra is óriási kihívás marad. Ha meg akarjuk
őrizni a társadalom fenntartásához szükséges
gazdasági, társadalmi és környezetvédelmi érdekek
között fennálló kényes egyensúlyt, most kell
cselekednünk.”</i></b></p>
<p>A <b>fenntartható fejlődés stratégiát</b> az EU 2001
júniusában, Göteborgban fogadta el. Egy év múlva a
stratégiát a fenntartható fejlődés külső
dimenziójával egészítették ki. </p>
<p>A <b>célok pontosítása</b> és a <b>végrehajtás
új menetrendjének meghatározása</b> érdekében az
új Bizottság a <b>stratégia felülvizsgálatára</b>
készül. A kívánt eredményeket nem értük el. 
Ahelyett, hogy megoldódott volna, sok probléma még jobban
elmélyült. A <b>fenntartható fejlődés
stratégia</b> és a <b>lisszaboni stratégia</b> célja
végső soron azonos: a jólét és az
életkörülmények fenntartható módon
történő javítása a jelen és a jövő
nemzedékei számára egyaránt. Mindkét stratégia
kölcsönösen támogatja egymást. Ugyanakkor
mindkettő más tevékenységekre helyezi a hangsúlyt,
és más menetrendet alkalmaz.</p>
<p>A Bizottság ezen közleménye <b>a 2001 óta elért
eredményeket veszi számba</b>, és a fenntartható
fejlődés stratégia első alkalommal történő
felülvizsgálásához fűz további gondolatokat. A
Bizottság az idén elkészíti második
közleményét is, amelyet a Parlamentnek és a Tanácsnak
nyújt be.  </p>
<p>A stratégia felsorakoztatja azokat a problémákat, amelyek
Európában és a világban <b>a fenntartható
fejlődést leginkább veszélyeztetik</b>. Ezek az ún.
fenntarthatatlan trendek, úgy mint: éghajlatváltozás,
közegészségügy, szállítás és
földgazdálkodás, természetes
erőforrás-gazdálkodás, az elöregedő
társadalmat jellemző kihívások, illetve szegénység
és társadalmi kirekesztés. Nemzetközi szinten ezek a
tendenciák befolyással vannak globalizációhoz való
viszonyulásunkra, a fejlődő világ gazdaságunkba
történő hatékony és igazságos
integrálására, a helyes kormányzás
előmozdítására és a fejlesztési célú
finanszírozásra, tehát  olyan folyamatokra, amelyek mind
részét képezik az ezredfordulós fejlesztési
céloknak. </p>
<p>A felülvizsgálat eredményeként <b>a</b> <b>célok
és feladatok világosabban kerülnek meghatározásra</b>.
A felülvizsgált stratégia új menetrendet alakít ki,
és hatékonyabb ellenőrzési mechanizmusokra tesz javaslatot.
Megerősíti a stratégiai célkitűzések iránti
elkötelezettséget, és az európai társadalomban
mélyebben tudatosítja azokat. A köz- és
magánszféra minden szintjén elősegíti az
együttműködést. </p>
<p>Megerősíti továbbá a fenntartható fejlődés
elsődleges célkitűzésének
érvényességét oly módon, hogy a gazdasági,
társadalmi és környezetvédelmi intézkedések
egymást kölcsönösen támogató rendszerét
építi ki. Az e téren alkalmazott politikák közötti
nagyobb koherencia megteremtésére a Bizottság egyik eszköze
a hatásvizsgálati eljárás. </p>
<p>Végül a felülvizsgálat fokozott hangsúlyt fektet a
horizontális intézkedésekre, például a piac alapú
eszközökre, hogy így tükrözze a társadalomra
háruló forrás felhasználás valós
költségeit és a fenntartható fejlődéshez a
tudományba és a technológiába történő
megnövekedett befektetéseket. </p>
<p>A Bizottság 2004 októberében a stratégiával
kapcsolatosan <b>nyilvános konzultációt</b> folytatott, amely
során magánszemélyektől, szervezetektől,
magánvállalkozásoktól, kormányoktól és
önkormányzatoktól több mint 1000 hozzászólás
érkezett.  Az Európai Szociális és Gazdasági
Bizottság a fenntartható fejlődés stratégia
felülvizsgálatáról <b>az érdekeltek körében
</b>2005. április 14-15-én <b>konferenciát </b>szervez<b>.</b>
</p>

