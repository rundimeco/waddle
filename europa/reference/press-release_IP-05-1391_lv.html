<h1>
<a name="Heading4"></a><b>Komisija iesaka piešķirt
Bijušajai Dienvidslāvijas Maķedonijas Republikai
kandidātvalsts statusu </b></h1>
<p><b><i>Šodien Eiropas Komisija pieņēma
atzinumu</i><sup><a name="fnB1" href="#fn1">[1]</a></sup><i> par
Bijušās Dienvidslāvijas Maķedonijas Republikas pieteikumu
dalībai ES. Komisija iesaka Padomei, lai tā piešķir
Bijušajai Dienvidslāvijas Maķedonijas Republikai
kandidātvalsts statusu. Komisija uzskata, ka sarunas ar Bijušo
Dienvidslāvijas Maķedonijas Republiku par pievienošanos Eiropas
Savienībai jāsāk tad, kad tā būs pietiekamā
mērā sasniegusi atbilstību dalības kritērijiem.
</i></b></p>
<p>Bijusī Dienvidslāvijas Maķedonijas Republika iesniedza
pieteikumu dalībai ES 2004. gada 22. martā.  Komisija šodien
sniedza atzinumu par šo pieteikumu.  </p>
<p>Iepazīstinot ar atzinumu, komisārs
paplašināšanās jautājumos <i>Olli Rehn</i><b>
</b>teica: „Pašlaik, tikai dažus gadus pēc lielas
drošības krīzes, Bijušajā Dienvidslāvijas
Maķedonijas Republikā ir stabila demokrātija, un valstī
veiksmīgi pastāv etniska daudzveidība. Tas ir
atzīmējams sasniegums. Valsts arī guvusi ievērojamus
panākumus, integrējoties Eiropā. Komisija atzīst šos
panākumus un iesaka Padomei, lai tā piešķir šai valstij
kandidātvalsts statusu.  </p>
<p>Kandidātvalsts statusa piešķiršana nozīmē to,
ka politiski tiek atzīts, ka pastāv ciešākas ES un valsts
attiecības, valstij tiecoties kļūt par dalībvalsti. Komisija
uzskata, ka sarunas ar Bijušo Dienvidslāvijas Maķedonijas
Republiku par pievienošanos Eiropas Savienībai jāsāk tad,
kad tā pietiekamā mērā būs sasniegusi atbilstību
dalības kritērijiem.</p>
<p>Bijusī Dienvidslāvijas Maķedonijas Republika gūst labus
rezultātus, izpildot ES dalības politiskos kritērijus. Tā ir
demokrātiska valsts, kura veiksmīgi darbojas, ar stabilām
iestādēm, ar kuru palīdzību tiek nodrošināta
pamattiesību ievērošana.  2001. gada augustā
parakstītā Ohridas pamatnolīguma īstenošana ir bijusi
liels sasniegums, lai izbeigtu valstī radušās ļoti
nopietnās politiskās un drošības krīzes. Visas
iesaistītās puses ir izrādījušas īstu
apņemšanos un pielikušas ļoti ievērojamas pūles. 
Ar to sākās integrētas etniski daudzveidīgas
sabiedrības izveides un valsts stabilitātes
nodrošināšanas process, šādi radot labvēlīgu
vidi integrācijai ES. </p>
<p>Tomēr valstij jāpieliek papildu pūles, lai nostiprinātu
tiesiskumu, īstenotu tiesu sistēmas un policijas reformas,
pastiprinātu cīņu pret korupciju un uzlabotu
vēlēšanu procesu.  </p>
<p>Bijusī Dienvidslāvijas Maķedonijas Republika ir veikusi
nozīmīgus pasākumus, lai izveidotu darbojošos tirgus
ekonomiku. Tomēr joprojām daudz jāpaveic, lai valsts spētu
izturēt konkurences spiedienu un tirgus spēku iedarbību
Savienībā. Lai panāktu lielāku ekonomikas izaugsmi un
nodrošinātu lielāku konkurētspēju, jāuzlabo
uzņēmējdarbības vide, un valstij jākļūst
pievilcīgākai iekšzemes un ārvalstu ieguldītāju
skatījumā. </p>
<p>Bijusī Dienvidslāvijas Maķedonijas Republika ir guvusi
ievērojamus panākumus, pielāgojot tiesību aktus ES
noteikumiem – īpaši iekšējā tirgus un
tirdzniecības jomā.  Tomēr valstij ir lieli uzdevumi,
ieviešot un īstenojot tiesību aktus. Kopumā
administratīvā un tiesu sistēmas jauda daudzās jomās
joprojām ir nepietiekama.</p>
<p>Komisija cieši uzraudzīs Bijušās Dienvidslāvijas
Maķedonijas Republikas panākumus visās jomās. 
2006. gada beigās tā iesniegs Padomei ziņojumu par
šīs valsts sasniegumiem.</p>
<hr><p><sup><b><a name="fn1" href="#fnB1">[1]</a></b></sup> Atzinumā
analizēta valsts spēja izpildīt 1993. gada Eiropadomes
Kopenhāgenas sanāksmē noteiktos kritērijus un
Rietumbalkānu Stabilizācijas un asociācijas procesam
izvirzītos nosacījumus. </p>


