<h1>
<a name="Heading4"></a><b>Naujoji atliekų strategija: Europa
</b><b>turi tapti atliekas perdirbančia bendruomene </b></h1>
<p><b><i>Europos Komisija šiandien pasiūlė naują
atliekų prevencijos ir perdirbimo strategiją. Ilgalaike strategija
siekiama, kad Europa taptų atliekas perdirbančia bendruomene, kuri
stengiasi išvengti atliekų kaupimo ir panaudoti atliekas kaip
išteklius. Strategija remsis žiniomis, kurias padės sukaupti
šiandien priimta teminė išteklių strategija. Iš
pradžių Komisija siūlo peržiūrėti 1975 m.
priimtą pagrindų direktyvą dėl atliekų, nustatant
perdirbimo standartus bei įpareigojant valstybes nares parengti
nacionalines atliekų prevencijos programas.  Šio
peržiūrėjimo metu taip pat bus sujungti, racionalizuoti ir
patikslinti įstatymai, taip prisidedant prie geresnio reguliavimo.
Atliekų ir išteklių strategijos yra dvi iš septynių
teminių strategijų, kurios numatytos šeštojoje aplinkosaugos
veiksmų programoje (2002–2012 m.). </i></b></p>
<p>Aplinkos komisaras Stavros Dimas teigia: „Atliekų kiekis
neproporcingai auga, daug greičiau negu auga ekonomika. Atliekų
susidarymas, šalinimas ir perdirbimas rūpi mums visiems:
žmonėms, įmonėms ir valdžios institucijoms. Atėjo
laikas į problemą pažvelgti šiuolaikiškai, siekiant
perdirbti daugiau atliekų ir daryti tai geriau. Būtent toks ir yra
mūsų strategijos tikslas“.</p>
<p><b>Atliekų perteklius</b></p>
<p>ES aplinkos apsaugos įstatymai padėjo pagerinti atliekų
tvarkymą ir tam tikrų atliekų srautų, tokių kaip
komunalinės atliekos, pakuotės, automobiliai, elektros ir
elektroninė įranga, perdirbimą.  Atliekų tvarkymas jau
seniai nebėra nešvarus, taršus verslas.  Sąvartynams ir
atliekų deginimo įmonėms taikomi aukšti standartai.  Dabar
pramonė siekia pelningai panaudoti atliekas, užuot jomis
atsikračiusi. </p>
<p>Tačiau per metus ES susidaro daugiau nei 1,3 milijardo tonų
atliekų, ir šis kiekis didėja proporcingai ekonominiam augimui. 
Pavyzdžiui, tiek BVP, tiek komunalinės atliekos nuo 1995 m. iki 2003
m. augo 19 %. Vienas tokio augimo padarinių yra tai, jog nepaisant
perdirbimo augimo, sąvartynų – aplinkosaugos požiūriu
problematiškiausio atliekų likvidavimo būdo – skaičius
mažėja lėtai.</p>
<p><b>Atliekų politika turi prisidėti prie geresnio išteklių
panaudojimo </b></p>
<p>Dabar būtina  modernizuoti ir plėsti ES atliekų politiką
atsižvelgiant į naujausias žinias. Įmonės ir
valstybės institucijos turi laikytis kompleksinio požiūrio,
neapsiribodamos vien tik atliekų sukeliamos taršos problemos
sprendimu. Būtina atsižvelgti į tai, kokia atliekų politika
būtų veiksmingiausia, kad atliekų prevencijos, perdirbimo ir
panaudojimo priemonėmis būtų galima sumažinti su
išteklių naudojimu susijusį neigiamą poveikį aplinkai.
</p>
<p>Siekiant šio tikslo, ES atliekų įstatymas turi sukurti
tinkamą norminę aplinką, palankią perdirbimo veiklai. </p>
<p><b>Strategijoje siūlomos priemonės</b></p>
<p>Strategijoje pateikiama priemonių visuma. Joje siūloma modernizuoti
1975 m. pagrindų direktyvą dėl atliekų. </p>
<p>Pagrindiniai siūlomos pagrindų direktyvos dėl atliekų
peržiūros elementai:</p>
<ul>
<li>atliekų politika pirmiausia būtina siekti išteklių
panaudojimo gerinimo;</li>
<li>privalomos nacionalinės atliekų prevencijos programos, kuriose
atsižvelgiama į nacionalinių, regioninių ir vietos
sąlygų įvairovę. Programos parengiamos per trejus metus nuo
direktyvos įsigaliojimo;</li>
<li>perdirbimo rinkos gerinimas nustatant aplinkosaugos standartus,
patikslinančius, kokiomis sąlygomis tam tikros perdirbtos atliekos
nebelaikomos atliekomis;</li>
<li>atliekų įstatymų supaprastinimas, patikslinant
sąvokų apibrėžimus, racionalizuojant nuostatas ir sujungiant
direktyvas dėl pavojingų atliekų (91/689/EEB) ir dėl
naudotų alyvų šalinimo (75/439/EEB) (pastarojoje akcentuojamas
surinkimas, o ne regeneravimas, o tai jau nėra gerai žvelgiant iš
aplinkosaugos pozicijų.</li></ul><p>Ateinančius penkerius metus
numatomos kitos priemonės, skatinančios perdirbimą ir
kuriančios geresnę norminę aplinką perdirbimo veiklai. 
Strategiją papildys poveikio įvertinimas. </p>
<p><b>Teminės strategijos</b></p>
<p>Kitos penkios teminės strategijos, kurias pagal ES
šeštąją aplinkosaugos veiksmų programą kuria
Komisija, susijusios su oro tarša (pateikta 2005 m. rugsėjo 21 d.) ir
jūrų aplinka (2005 m. spalio 20 d.) bei dirvožemiu, pesticidais
ir miesto aplinka, kurių reglamentavimas numatomas ateityje.  </p>
<p>Teminės strategijos yra modernus sprendimų priėmimo
būdas.  Jos grindžiamos išsamiais tyrimais ir konsultacijomis su
suinteresuotosiomis šalimis ir leidžia pažvelgti į problemos
visumą, atsižvelgiant į kitas problemas ir politikos sritis, bei
skatina geresnį reguliavimą.  </p>
<p>Apie šią strategiją daugiau sužinosite pranešime <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a><br>Visą
strategiją rasite internete:</p>
<p><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>.
<br>Filmuotą medžiagą apie išteklių ir atliekų
strategijas televizijos gali nemokamai
gauti:<br><a name="_Hlt117935420"></a><a name="_Hlt117935421"></a><a
href="http://www.tvlink.org">http://www.tvlink.org</a></p>

