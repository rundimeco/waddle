<h1>
<a name="Heading4"></a><b>Pirmasis išsiplėtusios ES
biudžetas </b><b>buvo naudingas visoms valstybėms narėms.
Pagrindinių gavėjų sąrašas
nepasikeitė</b></h1>
<p><b><i> 2004 m. biudžetu buvo toliau modernizuojama ES
išlaidų struktūra. Valstybių narių gavėjams buvo
paskirstyta apie 92 mlrd. eurų. Kiekviena šalis gavo
lėšų regioninei politikai, žemės ūkiui,
konkurencingumo didinimui, darbo vietų kūrimui ir moksliniams
tyrimams. Europos Sąjungai nepriklausančioms šalims ar kelioms
valstybėms narėms buvo skirta 7,5 mlrd. eurų. Palyginti su
2003 m., didžiausias išmokas gavusių valstybių
narių sąrašas nepasikeitė. Visų 10 naujųjų
valstybių narių 2004 m. biudžeto balansas buvo pastebimai
geresnis nei 2003 m., kai šalys nebuvo įstojusios į ES. Tuo
pačiu tai nepareikalavo pastebimai didesnių 15 ES senųjų
valstybių narių įmokų. Tai yra pagrindinės 2004 m.
ES išlaidų paskirstymo valstybėms narėms ataskaitos
išvados. Pasak komisarės Dalios Grybauskaitės, „ataskaita
aiškiai parodo, kad plėtros rezultatai davė naudos visoms Europos
Sąjungos narėms“.</i></b></p>
<p>2004 m. daugiausia ES lėšų gavo Ispanija (16,4 mlrd.
eurų), aplenkdama daugiau gyventojų turinčias valstybes:
Prancūziją (12,9 mlrd. eurų), Vokietiją (11,7 mlrd.
eurų), Italiją (10,4 mlrd. eurų) ir Jungtinę Karalystę
(7,1 mlrd. eurų). Ispanija gauna daugiausia išmokų
struktūriniams veiksmams. Nuo jos kiek atsilieka Vokietija, Italija ir
Portugalija.</p>
<p>Tik dabar prasideda išmokų į naująsias valstybes nares
srautai. Tarp 25 ES narių Lenkija užima 10-ąją vietą
(2,7 mlrd. eurų). Visose naujosiose valstybėse narėse
2004 m. buvo teigiamas grynasis balansas, lygus 2,9 mlrd. eurų, o tai
yra 1,3 mlrd. eurų daugiau nei 2003 m., prieš šalims
įstojant į ES.</p>
<p>Pagal išmokų santykį su bendrosiomis nacionalinėmis
pajamomis (BNP) pirmauja Graikija (3,52 % BNP) ir Portugalija
(3,35 %), nuo jų nedaug atsilieka Lietuva (2,81 %), Estija
(2,5 %) ir Latvija (2,46 %).</p>
<p>Naudą pajuto visos valstybės narės. Vis didesnė
išlaidų dalis skiriama su konkurencingumu susijusioms sritims.
Lyginant su praėjusiais metais, 2004 m. pasikeitė
išlaidų skirtingoms politikos sritims proporcijos. Nuo 28,5 mlrd.
eurų iki 34,1 mlrd. eurų (+19,8 %) padidėjo lėšos,
skirtos valstybių narių struktūriniams veiksmams, apimantiems
sanglaudą ir regioninę plėtrą, taip pat išaugo
finansavimas vidaus politikos kryptims, įskaitant vidaus rinką ir
mokslinius tyrimus (nuo 4,9 mlrd. eurų 2003 m. iki 6 mlrd. eurų
2004 m.).</p>
<p>Asignavimai valstybių narių žemės ūkiui ir kaimo
plėtrai sudarė 47,5 % (43,6 mlrd. eurų) visų
2004 m. paskirstytų išlaidų, t. y. mažiau už 2003
m. rezultatą – 54,1 % (44,4 mlrd. eurų). Pagrindiniai
žemės ūkio finansavimo gavėjai nepakito. Vertinant
absoliučiais skaičiais, didžiausias išmokas gavo
Prancūzija, toliau – Ispanija, Vokietija, Italija ir Jungtinė
Karalystė.</p>
<p>Pagal vidaus politikos sritis didžiausia suma skirta Vokietijai, nuo jos
kiek atsilieka Prancūzija, Belgija, Jungtinė Karalystė ir
Italija.</p>
<p>ES administracinės išlaidos buvo smarkiai koncentruotos:
didžioji jų dalis teko Belgijai ir Liuksemburgui – dviems
pagrindinėms Europos Sąjungos būstinėms.</p>
<p>Nacionaliniai įnašai (kuriuos sudaro PVM ir BNP pagrįsti
įnašai) buvo didžiausios ES biudžeto įplaukos, o
jų suma 2004 m. siekė 82,9 mlrd. eurų. Likusiąją
dalį papildė vadinamieji tradiciniai nuosavi ištekliai (muitai ir
žemės ūkio mokesčiai), 2003 m. biudžeto perteklius
ir kitos pajamos.</p>
<p>Ataskaitoje išsamiai analizuojamas ES išlaidų paskirstymas
valstybėms narėms pagal išlaidų kategorijas ir
rūšis. Joje pateikiami konkretūs įgyvendinimo skaičiai
dešimtyje naujų valstybių narių, apžvelgiami
išsamūs palyginami duomenys apie paskirstytas išlaidas, pajamas
ir biudžeto balansus nuo 1992 m. iki 2004 m. Šių
išlaidų suteiktos naudos rezultatai apžvelgiami 2004 m.
finansinėje ataskaitoje, paskelbtoje 2005 m. gegužės
mėn.</p>
<p>Išlaidų paskirstymo ataskaitą galima rasti:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a><br>2004 m.
finansinę ataskaitą galima rasti:<br><a
href="http://ec.europa.eu/budget/pdf/execution/execution/financialreport04/rap_fin_lt.pdf">http://ec.europa.eu/budget/pdf/execution/execution/financialreport04/rap_fin_lt.pdf</a>
</p>

