Evropská komise se rozhodla zaslat oficiální
žádost o informace obsažené v dvoustranných
dohodách o podpoře a vzájemné ochraně investic
Dánsku, Rakousku, Finsku a Švédsku, které tyto státy
uzavřely s nečlenskými státy EU před vstupem do
Evropské unie, kvůli možným neslučitelnostem
se Smlouvou ES. Komise má obavy, že zmíněné dohody
o podpoře a vzájemné ochraně investic mohou ovlivnit
uplatnění pravomocí vyhrazených Radě ministrů EU
přijímat opatření týkající se pohybu
kapitálu do a ze států, které nejsou členy EU (na
základě čl. 57. odst. 2, a článků 59 a 60
Smlouvy ES). Vzhledem k tomu, že mezinárodní smlouvy, které
tyto členské státy uzavřely před jejich
přistoupením nejsou slučitelné se Smlouvou, jsou
členské státy povinny (podle čl. 307 Smlouvy ES) učinit
všechny náležité kroky, aby tyto neslučitelnosti
odstranily. Žádosti o informace jsou vyhotoveny ve formě
dopisů úředních oznámení, což je podle
čl. 226 Smlouvy ES první fází řízení na
porušení povinnosti: Cílem těchto dopisů je
podnítit konstruktivní dialog s příslušnými
státy tak, aby bylo nalezeno řešení v souladu
s právem Společenství.
Zmíněné dvoustranné dohody o podpoře a
vzájemné ochraně investic udělují investorům ze
států, které nejsou členy EU zejména neomezené
právo založení podniku. Dále poskytují záruky
týkající se zacházení s podnikem v současnosti
a v budoucnosti.
Pravidla Smlouvy ES sice umožňují velkou svobodu pohybu
kapitálu a plateb do a z nečlenských
států EU, avšak existuje omezený počet
výjimek:
tam, kde by za výjimečných okolností
zapříčinil volný pohyb kapitálu
do a z třetích zemí vážné
problémy při operacích hospodářské a
měnové unie nebo hrozí-li takováto situace, Rada
ministrů může podle článku 59 Smlouvy ES, přijmout
ochranná opatření vzhledem k nečlenským
státům na období nepřesahující šest
měsíců.
článek 60 Smlouvy ES opravňuje Radu přijmout
opatření omezující pohyb kapitálu a plateb
vůči nečlenským státům EU z důvodu
společné zahraniční a bezpečnostní politiky.
Tento článek např. představuje právní základ
pro peněžní sankce EU vůči některým
zemím, režimům a teroristickým skupinám a
subjektům.
Článek 57.2 Smlouvy ES opravňuje Radu za určitých
podmínek omezit některé druhy pohybu kapitálu
včetně přímých investic do a
z nečlenských států. Omezení práva
Společenství (např. reciproční podmínky,
požadavky na účinnost, podmínky vlastnictví
Společenství v omezeném počtu oblastí)
upravující investice z nečlenských států EU
mohou být založena na tomto článku. Některá
takováto ustanovení již existují a další mohou
být přijata v budoucnosti.
Podle názoru Komise
by zmíněné dvoustranné dohody o podpoře a
vzájemné ochraně investic mohly být překážkou
při uplatňování omezujících opatření EU,
o kterých rozhodla Rada nebo o kterých může
ještě rozhodnout, vzhledem k tomu že státní
příslušníci a společnosti
z příslušných nečlenských států EU
by se mohli odvolat na práva, která jim vyplývají z
takovýchto mezinárodních dohod uzavřených před
přístupem příslušného státu k EU.
Ve skutečnosti podle článku 307 Smlouvy ES, právo
Společenství nemá automatickou převahu nad
mezinárodními dohodami uzavřenými členskými
státy před datem jejich přistoupení. Na základě
stejného článku, jsou však členské státy
povinny přijmout veškerá náležitá
opatření, aby odstranily případné neslučitelnosti
takovýchto dohod s právem Společenství.
V případě Dánska se téže poukazuje na
skutečnost, že jeho dohoda s Indonésií sice
předpokládá nediskriminační zacházení
s investicemi, avšak neobsahuje doložku
o regionálních organizacích pro hospodářskou
integritu (ROHI), podle které by byli zvýhodnění pouze
bezprostřední partneři z EU, bez
příslušných nečlenských států.
Dánsko by tedy mohlo být přinuceno udělit práva,
která mohou být v určitých oblastech vyhrazena
podnikům Společenství, na investice z nečlenského
státu EU. Následkem toho by mohly v mnohých
odvětvích vzniknout další neslučitelnosti
s určitými předpisy Společenství.
Komise proto požaduje informace od Dánska, Rakouska,
Švédska a Finska o tom, jaká opatření byla těmito
státy přijata v souladu s článkem 307 Smlouvy ES,
aby byly odstraněny všechny neslučitelnosti rozličných
předvstupních dvoustranných dohod o podpoře a
vzájemné ochraně investic, které byly uzavřeny
s mnohými nečlenskými státy EU.
Od příslušných členských států se
požaduje, aby se k této otázce během dvou
měsíců vyjádřily. Na základě těchto
vyjádření může Komise rozhodnout o vydání
oficiálních žádostí příslušným
členským státům (v podobě tzv.
„odůvodněných stanovisek“) pro změnu jejich
dvoustranných dohod o podpoře a vzájemné ochraně
investic.
Podkladové informace
Dvoustranné dohody o podpoře a vzájemné ochraně
investic jsou dohody uzavřené mezi dvěma státy, které
podporují vzájemné investice a slouží jako ochrana
investic investorů z obou států (např. ochrana proti
vyvlastnění nebo znárodnění bez spravedlivého
odškodnění, záruka svobody pro převod
peněžních prostředků - zisku, autorského zisku,
kapitálu, zabezpečení proti porušení vlastnického
práva, zákaz zavedení požadavků na účinnost,
atd.). Většina dohod zaručuje rovnoprávné
postavení s domácími investory (ačkoli často
s určitými odvětvovými výjimkami) a více
zvýhodněné národní zacházení (zpravidla
s výhradou, že partnerským státům
v rámci opatření regionální
hospodářské integrity může být uděleno
ještě větší zvýhodnění tzv. doložka
ROHI). Dohody také slouží k řešení sporů, kde
je řízení stát proti státu obvykle doplněno sporem
mezi investorem a státem (čímž jednotliví
investoři získají přístup
k mezinárodnímu rozhodčímu řízení).
Pojem investice je obvykle vymezen velmi široce. Dvoustranné
dohody o podpoře a vzájemné ochraně investic jsou na
světě značně rozšířené (v roce 2002 jich
bylo 2181).
