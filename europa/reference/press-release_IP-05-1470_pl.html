<h1>
<a name="Heading4"></a><b>Kwoty połowowe dla Bałtyku na rok
2006:</b><b> w celu odbudowania uszczuplonych zasobów Komisja Europejska
proponuje uzależnić wielkości dopuszczalne połowów
dorsza od ograniczenia nakładu połowowego</b></h1>
<p><b><i>Komisja Europejska przedstawiła dzisiaj wniosek dotyczący
wielkości dopuszczalnych połowów i związanych z nimi
warunków dla części zasobów rybnych w Morzu Bałtyckim
na rok 2006 (patrz tabelka). Pomimo że stan przeważającej
części zasobów rybnych Bałtyku jest dość dobry i
pozwala na proponowanie stałych lub nawet zwiększających się
wielkości dopuszczalnych połowów, zasoby dorsza cały czas
są powodem do obaw. Z tego względu należy zrealizować cel
odbudowy zasobów dorsza oraz ochrony zasobów będących w
dobrym stanie biologicznym przy jednoczesnym utrzymaniu, o ile tylko można,
działalności gospodarczej zainteresowanych flot rybackich. W przypadku
dorsza Komisja proponuje zwiększyć wielkości dopuszczalne
połowów, ale ma to być tylko jeden z kroków w kierunku
długoterminowego planu odbudowy zasobów, w związku z którym
Komisja przestawi niedługo swój wniosek. Należy zatem
równolegle ustanowić środki zmierzające do ograniczenia
nakładu połowowego w 2006 r. o 10%, przy czym wprowadzi się
także tymczasowe zamknięcia połowów. </i></b></p>
<p>Jorg Borg, komisarz ds. rybołówstwa i gospodarki morskiej,
komentując ten wniosek powiedział: „Naszym wspólnym celem
jest odtworzenie bałtyckich zasobów dorsza, a zarazem zminimalizowanie
ograniczeń gospodarczych dla zainteresowanych flot. Aby takie stopniowe
podejście odniosło sukces, wielkościom dopuszczalnych
połowów musi towarzyszyć ograniczenie nakładu
połowowego.” </p>
<p>Wielkości dopuszczalne połowów w zakresie innych zasobów
pozostałyby na mniej więcej tym samym poziomie, z wyjątkiem
śledzia, w przypadku którego nastąpiłby wzrost, oraz
szprota, dla którego wielkości dopuszczalne połowów
uległyby zmniejszeniu. Ogólne dopuszczalne połowy (TAC) i kwoty
wprowadzano zazwyczaj w życie na podstawie jednego rozporządzenia
Rady. Jednak w tym roku, zgodnie ze zobowiązaniem Komisji dotyczącym
uproszczenia i przejrzystości prawodawstwa, wielkości dopuszczalne
połowów zostaną ustanowione dwoma odrębnymi
rozporządzeniami: jedno obejmie Morze Bałtyckie, a drugie będzie
dotyczyło pozostałych obszarów i zostanie wkrótce
przedstawione. Obydwa wnioski zostaną omówione na grudniowym
posiedzeniu Rady.</p>
<p>Komisja przygotowuje obecnie długoterminowy plan odtworzenia
zasobów dorsza bałtyckiego, który zamierza w grudniu
przedstawić Radzie. Plan ten będzie realizowany dopiero od stycznia
2007 r. W kwestii ustalenia wielkości dopuszczalnych połowów na
2006 r. Komisja opowiedziała się za takimi ogólnymi
dopuszczalnymi połowami, które są zbliżone do aktualnych
wielkości połowów, tak aby zagwarantować gospodarczą
stabilizację sektora. </p>
<p>Równolegle Komisja dąży do szybkiego wprowadzenia planu
ograniczenia nakładu połowowego, ponieważ jest to jeden z
warunków ustalenia ogólnych dopuszczalnych połowów na
poziomie wyższym od zalecanego w opinii naukowej. Wspomniany plan
będzie zbliżony do tego, który ma stanowić szkielet
przyszłego planu odtworzenia, i może być przedłużany w
przyszłości, dopóki śmiertelność połowowa nie
osiągnie zrównoważonego poziomu w dalszej perspektywie. </p>
<p>Ograniczenia nakładu połowowego przyjmą dwie formy:
dwumiesięczne okresy ochronne na Bałtyku Zachodnim i
trzymiesięczne na Wschodnim, co uzgodniono z Międzynarodową
Komisją Rybołówstwa Morza Bałtyckiego (IBSFC), oraz
dodatkowe zamknięcie połowów przez 10% pozostałych dni w
roku, poza okresem uzgodnionym z IBSFC. Drugi z wyżej wymienionych
okresów zamknięcia połowów można wprowadzić
wieloma sposobami. Aby zamknięcia te były skuteczne, muszą
obejmować całą działalność połowową
dotyczącą dorsza. Wniosek zawiera dodatkowe środki kontrolne,
które będą miały zasadnicze znaczenie dla jego
pomyślnego wprowadzenia w życie.</p>
<p>Wniosek Komisji uwzględnia najnowszą opinię naukową
niezależnej Międzynarodowej Rady Badań Morza (ICES) i Komitetu
Naukowo-Technicznego i Gospodarczego ds. Rybołówstwa (STECF) Komisji,
a także uwagi zainteresowanych stron. Zdaniem Międzynarodowej Rady
Badań Morza (ICES) zasoby dorsza zarówno w Bałtyku Wschodnim jak
i Zachodnim znajdują się poza bezpieczną granicą
biologiczną. Zwłaszcza stado wschodnie jest bliskie najniższemu
odnotowanemu poziomowi, a śmiertelność połowowa w jego
przypadku znacznie przekracza długoterminowe, zrównoważone
poziomy. </p>
<p>Ponadto wniosek odzwierciedla porozumienie z Rosją osiągnięte
w ramach ostatniego posiedzenia Międzynarodowej Komisji
Rybołówstwa Morza Bałtyckiego (IBSFC), które odbyło
się we wrześniu. W wyniku rozszerzenia w maju ubiegłego roku
Międzynarodowa Komisja Rybołówstwa Morza Bałtyckiego (IBSFC)
składała się z dwóch członków: Unii Europejskiej i
Rosji. Z tego powodu Unia wycofała się z IBSFC z końcem 2005
r.</p>
<p>Załączniki: tabelka, wykresy i mapki dotyczące dwóch stad
dorsza w Bałtyku<br>[Graphic in PDF & Word format]<br><br>[Graphic in PDF &
Word format]<br><br>[Graphic in PDF & Word format]<br><br>[Graphic in PDF & Word
format]</p>
<p></p>

