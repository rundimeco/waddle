<h1>
<a name="Heading5"></a><b>Televízia bez hraníc: Komisia
navrhuje modernizované pravidlá pre televíziu a podobné
služby v digitálnom veku</b></h1>
<p><b><i>Európska komisia dnes predložila návrh na
aktualizáciu európskej smernice „o televízii bez
hraníc“ z roku 1989, ktorej cieľom je udržať krok
s rýchlym vývojom technológií a trhu
v európskom audiovizuálnom sektore. V súlade
so zásadou lepších právnych predpisov je návrh
zameraný na zníženie regulatívnej záťaže
európskych poskytovateľov televíznych a podobných
služieb a na väčšiu pružnosť, pokiaľ ide
o financovanie audiovizuálneho obsahu prostredníctvom nových
foriem reklamy. Návrh tiež stanoví rovnaké podmienky pre
všetky spoločnosti, ktoré ponúkajú televízne
a podobné služby, a to bez ohľadu na technológie
použité na poskytovanie týchto služieb (napr. vysielanie,
vysokorýchlostné pripojenie na internet, mobilné telefóny
tretej generácie). Komisia preto navrhuje, aby sa nesúrodé
vnútroštátne pravidlá zamerané na ochranu detí
a mladistvých, boj proti podnecovaniu rasovej nenávisti
a proti skrytej reklame nahradili základným celoeurópskym
minimálnym štandardom ochrany audiovizuálnych služieb
poskytovaných na základe dopytu. Tento nový politický
prístup by mal urýchliť nástup hladko fungujúceho
jednotného trhu pre televízne a podobné služby
a podporovať silný a tvorivý európsky priemysel
obsahu. </i></b><br>„Mojím cieľom je, aby európsky
audiovizuálny priemysel prosperoval na základe jedných
z najmodernejších a najpružnejších pravidiel
na svete“, povedala komisárka pre informačnú
spoločnosť a médiá Viviane Redingová.
„Nové pravidlá by mali otvoriť príležitosti
v oblasti multimédií a podporiť tak hospodársku
súťaž, rozšíriť možnosť voľby pre
spotrebiteľa, ale tiež podporovať ciele verejného
záujmu, napríklad ochranu detí a mladistvých
a kultúrnu rozmanitosť.“ Súčasné
pravidlá, ktoré sú v dôsledku rozvoja v oblasti
technológií a trhu zastaralé, sa musia zrušiť, čo
umožní nástup na cestu k audiovizuálnemu rozvoju bez
hraníc na jednotnom európskom trhu.“ </p>
<p>Podľa návrhu Komisie by sa modernizovanou smernicou
o televízii bez hraníc upravovali televízne
a podobné služby. V záujme sprístupnenia
súčasných európskych pravidiel technickému vývoju
sa v návhru rozlišuje medzi „lineárnymi“
službami (napr. vysielanie podľa programu šírené
prostredníctvom tradičnej televízie, internetu alebo
mobilných telefónov, keď sa obsah dodáva televíznym
divákom) a "nelineárnymi“ službami, napr. filmy na
základe požiadavky, ktoré si televízny divák zo siete
individuálne prehrá. </p>
<p>Dnešné pravidlá pre televízne vysielanie by sa
v modernizovanej a pružnejšej forme uplatnili pre
lineárne služby, zatiaľ čo na nelineárne
služby by sa vzťahoval len rad základných minimálnych
zásad, napr. na ochranu detí a mladistvých, na zamedzenie
podnecovania rasovej nenávisti a na zákaz skrytej reklamy.
Zjednotením týchto pravidiel v celej EÚ sa
zabezpečí, že poskytovatelia audiovizuálnych mediálnych
služieb budú musieť dodržiavať len pravidlá
členského štátu, v ktorom sú usadení, a nie
nesúrodé pravidlá všetkých členských
štátov, v ktorých je možné ich služby
prijímať.  </p>
<p><b>Pružnejšie pravidlá pre reklamu</b></p>
<p>V prípade vysielania podľa programu Komisia navrhuje
znížiť byrokraciu, zaviesť do súčasných
pravidiel viac pružnosti pre nové formy reklamy a podporiť
samoreguláciu a koreguláciu.  Namiesto podrobného
predpisovania týkajúceho sa frekvencie a podmienok, za akých
môžu byť programy prerušené reklamou, by sa
modernizovanou smernicou zjednodušili súčasné európske
pravidlá. V budúcnosti by si prevádzkovatelia vysielania
mohli zvoliť najvhodnejšiu chvíľu na zaradenie reklamy do
programov a nemuseli by tak ako teraz dodržiavať aspoň 20
minútové medzery medzi prestávkami pre reklamu.  Objem reklamy by
však nebolo možné zvýšiť, pretože Komisia
navrhuje zachovať súčasný limit 12 minút za hodinu.
</p>
<p>Novou smernicou by sa tiež podporili nové formy reklamy,
napríklad rozdelenie obrazovky, virtuálne reklamy
a interaktívne reklamy. Prvýkrát by sa výslovne
definovalo a do jasného právneho rámca zaviedlo
umiestňovanie výrobkov. S výnimkou správ,
aktuálnych udalostí a programov pre deti by sa v Európe
umožnilo jasne identifikované umiestnenie výrobkov
v lineárnych i nelineárnych audiovizuálnych
službách. Aby sa zamedzilo skrytej reklame, boli by spotrebitelia
o umiestnení výrobku informovaní na začiatku programu.
Tieto nové pravidlá by mali odstrániť právnu neistotu,
priniesť európskym produkciám ďalšie finančné
prostriedky a tým zlepšiť konkurencieschopnosť
európskeho audiovizuálneho priemyslu. </p>
<p>V súlade s politikou lepšej právnej úpravy,
ktorú Komisia uplatňuje, sa navrhovaná modernizácia smernice
o televízii bez hraníc netýka súkromnej
korešpondencie, elektronickej verzie novín alebo časopisov,
internetových stránok, ktoré nie sú primárne
určené na poskytovanie audiovizuálneho obsahu, ale len
zvukových prenosov alebo rozhlasu. Zohľadňujú sa tým
podnety získané z intenzívnej celoeurópskej porady,
ktorá sa začala v júli (pozri <a
href="/rapid/pressReleasesAction.do?reference=IP/05/908&format=HTML&aged=1&language=EN&guiLanguage=fr">IP/05/908</a>),
do ktorej sa aktívne zapojili zástupcovia audiovizuálneho
sektora, telekomunikační operátori, poskytovatelia
internetových služieb, organizácie spotrebiteľov
a ďalšie zúčastnené strany. </p>
<p>Modernizácia pravidiel EÚ týkajúcich sa
audiovizuálneho mediálneho obsahu je súčasťou
stratégie i2010, ktorej cieľom je vytvorenie európskej
informačnej spoločnosti pre rast a zamestnanosť. (pozri <a
href="/rapid/pressReleasesAction.do?reference=IP/05/643&format=HTML&aged=1&language=EN&guiLanguage=fr">IP/05/643</a>).<br>Doplňujúce
informácie:</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2343">http://ec.europa.eu/information_society/newsroom/cf/itemlongdetail.cfm?item_id=2343</a></p>
<p><a
href="/rapid/pressReleasesAction.do?reference=MEMO/05/475&format=HTML&aged=0&language=EN&guiLanguage=fr">MEMO/05/475</a></p>

