<h1>
<a name="Heading4"></a><b>Wielojęzyczność w UE -</b><b>
Komisja Europejska wzywa do działań na rzecz promowania
języków i uruchamia nowy językowy portal
internetowy</b></h1>
<p><b><i>Pod hasłem: „Im więcej znasz języków, tym
większym jesteś człowiekiem” Komisja Europejska potwierdza
swoje zaangażowanie w kwestię wielojęzyczności,
przyjmując w dniu dzisiejszym swój pierwszy w historii komunikat na
ten temat. Dokument ten bada różne aspekty polityk Komisji w tej
dziedzinie i wyznacza nową strategię ramową na rzecz
wielojęzyczności, proponując równocześnie konkretne
działania. Obejmują one trzy odrębne obszary, w których
języki odgrywają ważną rolę w codziennym życiu
mieszkańców Unii Europejskiej: społeczeństwo,
gospodarkę oraz stosunki Komisji z obywatelami UE. Komisja wzywa
Państwa Członkowskie do zaangażowania się w promocję
nauczania, nauki oraz wykorzystywania języków obcych. Dla uczczenia
tej okazji na unijnych międzyinstytucjonalnych stronach portalu EUROPA
uruchomiono nowy – językowy – portal internetowy, dostępny
we wszystkich 20 językach urzędowych.</i></b></p>
<p>Jak mówi Ján Figel, Komisarz ds. edukacji, szkoleń, kultury i
wielojęzyczności: <i>„To języki czynią nas
ludźmi, a różnorodność językowa Europy jest
podstawą jej tożsamości. Dokładnie rok temu zostałem
mianowany na stanowisko pierwszego w historii komisarza europejskiego
odpowiedzialnego konkretnie za wielojęzyczność. Przyjęty w
dniu dzisiejszym komunikat jest jeszcze jednym wyraźnym znakiem ze strony
Komisji, świadczącym o jej zaangażowaniu w promowanie
różnorodności językowej na terenie Unii.”  </i></p>
<p>Wyniki niedawno przeprowadzonego sondażu
Eurobarometr<sup><b><a name="fnB1" href="#fn1">[1]</a></b></sup> pokazały,
iż <b>połowa obywateli UE twierdzi, że jest w stanie
prowadzić rozmowę w jednym języku innym</b> niż ich
język ojczysty. Przyjęty dzisiaj komunikat postrzega
znajomość języków jako umiejętność
życiową, pożądaną dla wszystkich obywateli UE i
przedstawia rozmaite działania podjęte przez Komisję celem
dalszej promocji i rozwoju umiejętności oraz zróżnicowania
językowego. Na przykład w ramach programów Sokrates i Leonardo da
Vinci, Komisja przeznacza <b>corocznie 30 milionów EUR na działania
takie, jak szkolenia, mobilność studentów i nauczycieli oraz
finansowanie wymian całych klas</b>.<b> </b></p>
<p>Komunikat podkreśla <b>znaczenie umiejętności językowych
dla mobilności pracowników oraz konkurencyjności unijnej
gospodarki</b>. W przyszłym roku Komisja opublikuje analizę
wpływu braku umiejętności językowych na gospodarkę
europejską. W komunikacie podkreślono również, że
konieczne jest zwiększenie wysiłków na rzecz wzmocnienia roli
przemysłu językowego, którego wartość ocenia się
na wiele milionów euro i który w Unii Europejskiej nadal się
rozwija. </p>
<p>Aby <b>zapewnić obywatelom dostęp do informacji dotyczących
Unii Europejskiej</b>, a zwłaszcza legislacji, procedur i polityk,
<b>sformułowanych w ich własnych językach</b>, Komisja
zamierza:</p>
<ul>
<li>uczynić <b>swoje liczne strony internetowe</b> <b>bardziej
wielojęzycznymi</b>, ustanawiając wewnętrzną sieć,
której celem będzie zapewnienie spójności praktyk
językowych w jej departamentach oraz</li>
<li>ustanowić proaktywną politykę komunikacji
wielojęzycznej, będącą uzupełnieniem inicjatywy Komisji
o szerszym zakresie, której celem jest zapewnienie lepszej komunikacji z
ogółem obywateli Europy oraz z poszczególnymi grupami, takimi jak
dziennikarze, przemysł językowy, szkoły i
uczelnie.</li></ul><p>Komisja będzie <b>więcej inwestować w
związane z językiem badania</b> nad sposobami
przezwyciężenia barier językowych przy wykorzystaniu nowych
technologii informacyjnych i komunikacyjnych, a także w badania w zakresie
nauk społecznych i humanistycznych. </p>
<p>Komisja proponuje również przyjęcie przez Państwa
Członkowskie <b>krajowych planów działania mających na celu
promowanie wielojęzyczności</b>, dalsze ulepszenia w zakresie
szkolenia nauczycieli języków obcych, zapewnienie wczesnej edukacji
językowej oraz poszerzenie zakresu nauki przedmiotów szkolnych w
językach obcych. Komisja przypomina, że na szczycie Rady Europejskiej
w Barcelonie w 2002 r. szefowie państw i rządów wezwali do nauki
<b>co najmniej dwóch języków obcych od najmłodszych lat</b>.
Komisja wzywa także Państwa Członkowskie do dostosowania
programów nauki na uniwersytetach tak, aby wyposażały
studentów kierunków językowych w odpowiednie
umiejętności.</p>
<p>Komisja proponuje utworzenie złożonej z niezależnych
ekspertów <b>Grupy Wysokiego Szczebla na rzecz
Wielojęzyczności</b>, która pomagałaby Komisji w
analizowaniu czynionych przez Państwa Członkowskie postępów
oraz zapewniała nowe pomysły, wsparcie i poradę w przyszłych
inicjatywach.</p>
<p>W najbliższym czasie odbędzie się <b>na szczeblu
ministerialnym konferencja w sprawie wielojęzyczności</b>, która
będzie okazją dla Państw Członkowskich do podzielenia
się dotychczasowymi doświadczeniami oraz zaplanowania przyszłych
działań.</p>
<p>Komisja Europejska uruchomiła również dzisiaj swój
<b>portal internetowy poświęcony
językom</b><sup><a name="fnB2" href="#fn2">[2]</a></sup>. Umożliwi on
obywatelom, mediom oraz studentom łatwy dostęp do związanych z
językami informacji, którymi dysponuje Unia Europejska. Informacje
dotyczą rozmaitych dziedzin, począwszy od polityk Unii mających
na celu promocję nauki języków oraz zróżnicowania
językowego (poprzez przegląd umiejętności językowych w
dzisiejszej Unii), po zasady używania unijnych języków
urzędowych oraz opis możliwości zatrudnienia profesjonalnych
lingwistów w instytucjach unijnych. Informacje przedstawione są w
logiczny i przyjazny dla użytkownika sposób oraz, co
najważniejsze, cały tekst prezentacji i poleceń do nawigacji po
portalu przedstawiony jest we wszystkich 20 językach urzędowych,
odzwierciedlając zaangażowanie Unii w komunikowanie się z
obywatelami w ich własnych językach.<br>Więcej informacji:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Patrz <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


