<h1>
<a name="Heading4"></a><b>Komisař EU pro obchod Peter Mandelson a
komisařka EU pro zemědělství Mariann Fischer Boelová
odjíždí do Washingtonu DC na rozhovory o
Dohá</b></h1>
<p><b><i>Komisař EU pro obchod Peter Mandelson a komisařka EU pro
zemědělství Mariann Fischer Boelová se tento týden ve
Washingtonu DC zúčastní zasedání se svými
protějšky z USA o jednání z Dohá.
V úterý večer se setkají se zmocněncem USA pro
obchod Robem Portmanem a s ministrem zemědělství USA Mikem
Johannsem za účelem projednání části
rozhovorů týkající se zemědělství. Ve
středu ráno budou komisař Mandelson a velvyslanec Portman
dále diskutovat o jednání z Dohá a o dalších
dvoustranných obchodních otázkách mezi EU a USA.
Komisařka Fischer Boelová ve Washingtonu zůstane až do
pátku a setká se s náměstkem ministra
zahraničí Robertem Zoellickem a s významnými členy
Kongresu a dále se zúčastní dalších
dvoustranných rozhovorů s velvyslancem Portmanem.</i></b></p>
<p>Komisař Mandelson před odjezdem prohlásil: „Vzhledem
k tomu, že do ministerského zasedání Světové
obchodní organizace v Hongkongu zbývá již jen
několik týdnů, je naléhavě nutné dosáhnout
pokroku. EU a USA musí nadále zastávat vůdčí
úlohu a projevovat ochotu činit radikální rozhodnutí o
zemědělské reformě, aby se zbývající
části jednání mohly pohnout kupředu.  Ke
skutečnému pokroku v Hongkongu je nutná
cílevědomost a odhodlání již v tuto
chvíli.“  </p>
<p>Komisařka Fischer Boelová uvedla: „Pokud máme
v Hongkongu dosáhnout ambiciózních výsledků, mnoho
času nezbývá. Naše reformy společné
zemědělské politiky nám umožnily výrazně
snížit podpory, které deformují obchod, a začít
jednat o našich vývozních náhradách. Také jsme
projevili flexibilitu ohledně přístupu na trh. Doufám,
že mí američtí kolegové projeví při
přípravách příštího návrhu zákona o
zemědělství podobnou ochotu k reformám. Spolupráce mezi
EU a USA je zásadním předpokladem úspěchu
jednání z Dohá.“ </p>
<p>Ministerské zasedání v Hongkongu, které se má
konat v prosinci 2005, bude pro jednání z Dohá
klíčovým okamžikem. Má-li se toto kolo ukončit
v roce 2006, musí členové Světové obchodní
organizace využít summitu v Hongkongu k vymezení rámce pro
konečnou dohodu. EU nepřestává usilovat o
ambiciózní výsledek, který umožní nový
přístup na trh a zároveň naplní významné
rozvojové cíle, na nichž úspěch tohoto kola
závisí.  </p>
<p>Přestože společné vedení a partnerství EU a USA
samo o sobě k úspěchu globálního obchodního
jednání nestačí, je jeho nezbytným předpokladem. 
EU a USA společně v květnu na malém
ministerském zasedání v Paříži vyjednaly
dohodu <i>Ad Valorem Equivalents</i>, která dala jednáním o
zemědělství nový impuls. V červenci na malém
ministerském zasedání v Dalian vnesly EU a USA do
jednání další stimuly, když podpořily plán
G20 na snížení celních sazeb, což je základem pro
další jednání v Ženevě.  </p>
<p>EU naléhá na USA, aby se připojily k ochotě
Evropské unie uskutečnit domácí zemědělskou
reformu a řešit otázku zemědělských subvencí.
</p>

