<h1>
<a name="Heading4"></a><b>Kuģošanas drošība un
ostas valsts kontrole:</b><b> Eiropas Komisija pieprasa pienācīgu
noteikumu īstenošanu</b></h1>
<p><b><i>Eiropas Komisija nosūtīja Itālijai un Maltai
argumentētus atzinumus (pēdējais pasākums pirms lietas
nodošanas Eiropas Kopienu Tiesai) par to, ka nav ievēroti ES
tiesību akti, kas saistīti ar ostas valsts kontroli pār kuģu
satiksmi. EK arī Latvijai nosūtīja argumentētu atzinumu par
to, ka tā nav transponējusi ES tiesību aktus, kas saistīti
ar kuģošanas drošību un kuģu izraisīta
piesārņojuma novēršanu.</i></b></p>
<p><i>„Brīdī, kad Eiropas Komisija ir veikusi  jau trešo
pasākumu kopumu kuģošanas drošībai, lielas bažas
rada tas, ka dažas valstis vēl nav pienācīgi
īstenojušas 2002. gada tiesību aktus, kas attiecas uz ostas
valsts kontroli</i>", sacīja Komisijas priekšsēdētāja
vietnieks un komisārs transporta jautājumos Žaks Barro.</p>
<p>Komisija ir nolēmusi vērsties pret Itāliju un Maltu, jo
tās nav pienācīgi transponējušas 1995. gadā
pieņemto
direktīvu<sup><b><a name="fnB1" href="#fn1">[1]</a></b></sup>, kuras
noteikumi tika pastiprināti pēc tankkuģa "Erika" avārijas.
Direktīvas mērķis ir ierobežot standartiem neatbilstīgu
kuģošanu dalībvalstīm pakļautos ūdeņos,
panākot labāku starptautisko un Kopienas tiesību aktu
ievērošanu attiecībā uz kuģošanas
drošību, jūras vides aizsardzību un dzīves un darba
apstākļiem uz kuģiem neatkarīgi no to valsts
piederības. Tādēļ minētā direktīva
ievieš kopējus kritērijus kuģu kontrolei ostas valstīs
un pārbaužu saskaņošanai, kā arī, lai
precizētu aizturēšanas procedūras attiecībā uz
kuģiem, kas neatbilst standartam.</p>
<p>Itālija Komisijai gan ir paziņojusi par pasākumiem, ko tā
veikusi, lai transponētu Direktīvu, kurā ir vairākas
juridiskas/ tehniskas pretrunas, bet attiecībā uz Maltu tika
konstatēta viena neatbilstība direktīvas prasībām:
personu, kurām nav pienācīgas kvalifikācijas,
pieņemšana ostas valsts inspektoru amatā. Būtībā
Maltas tiesību akti pieļauj to, ka nekvalificēti
„inspektori”, kuri ir pieņemti darbā pirms 2004. gada
1. maija, var turpināt strādāt ostas valsts inspektora
amatā, bet minētā direktīva personām, kurām nav
prasītās kvalifikācijas, ļauj veikt kontroles uzdevumus
tikai tādā gadījumā, ja attiecīgās iestādes
šīs personas ir pieņēmušas darbā pirms
1995. gada jūnija.</p>
<p>Komisija ir nolēmusi vērsties arī pret Latviju, jo tā nav
transponējusi 2002. gadā pieņemto
direktīvu<sup><b><a name="fnB2" href="#fn2">[2]</a></b></sup>.
Direktīvas mērķis ir uzlabot Kopienas tiesību aktu
īstenošanu attiecībā uz kuģošanas
drošību, paātrinot šādu tiesību aktu
atjaunošanu un atvieglojot to grozīšanu, ņemot
vērā izmaiņas starptautiskajos instrumentos, kas piemērojami
kuģošanas drošības, kuģu izraisītā
piesārņojuma novēršanas jomā un attiecībā uz
sadzīves un darba apstākļiem uz kuģa. Minētā
direktīva bija jātransponē Latvijas tiesību aktos līdz
2004. gada 1. maijam</p>
<hr><p><sup><b><a name="fn1" href="#fnB1">[1]</a></b></sup> 	Padomes 1995. gada
19. jūnija Direktīva 1995/21/EK par ostas valsts kontroli
kuģošanai (OV L 157, 7.7.1995., 1. lpp.),
Direktīvā jaunākie grozījumi izdarīti ar Eiropas
Parlamenta un Padomes Direktīvu 2002/84/EK.</p>
<p><sup><b><a name="fn2" href="#fnB2">[2]</a></b></sup> 	Eiropas Parlamenta un
Padomes 2002. gada 5. novembra Direktīva 2002/84/EK, ar ko groza
direktīvas par kuģošanas drošību un kuģu
izraisītā piesārņojuma novēršanu
(OV L 324, 29.11.2002., 53. lpp.)</p>


