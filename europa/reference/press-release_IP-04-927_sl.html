<h1>
<a name="Heading4"></a><b>Novi instrumenti reformirane kohezijske
politike za obdobje 2007-2013</b></h1>
<p><b><i>Evropska komisija je danes predstavila predloge petih novih uredb o
reformi kohezijske politike za obdobje
2007-2013</i></b><sup><i><a name="fnB1" href="#fn1">[1]</a></i></sup><b><i>.
Paket uredb vsebuje splošno uredbo o določitvi skupnih pravil za vse
instrumente, kakor tudi posebne uredbe o Evropskem skladu za regionalni razvoj
(ESRR), Evropskem socialnem skladu (ESS) in Kohezijskem skladu. Poleg tega je
bila predlagana nova uredba, ki državam in regijam ponuja neobvezen okvir
za ustanovitev organov za čezmejno sodelovanje (EGCC). </i></b></p>
<p><b>Splošna uredba.</b> Nova splošna uredba opredeljuje splošna
načela, pravila in standarde izvajanja dejavnosti skladov ESRR, ESS ter
Kohezijskega sklada. Uredba, ki temelji na načelu skupnega upravljanja s
strani Unije, držav članic in regij, določa nov postopek
oblikovanja programov, kakor tudi skupne standarde za finančno poslovanje,
nadzor in ocenjevanje. Prenovljen sistem izvajanja bo zagotavljal
preprostejše, uravnoteženo in bolj decentralizirano upravljanje
strukturnih skladov in Kohezijskega sklada.</p>
<p><b>Evropski sklad za regionalni razvoj (ESRR).</b> Vloga ESRR je, da
pospešuje vlaganja in pomaga pri zmanjševanju razlik med regijami
Unije. Med prioritete financiranja sodijo raziskave, inovacije, okoljska
vprašanja in preprečevanje tveganj, pri čemer ima še vedno
pomembno vlogo infrastruktura, zlasti v najmanj razvitih regijah.</p>
<p><b>Evropski socialni sklad (ESS).</b> ESS podpira politike in prioritete,
usmerjene v ustvarjanje več in boljših delovnih mest, izboljšanju
kakovosti in produktivnosti pri delu in pospeševanju socialne
vključenosti in kohezije. Dejavnosti sklada se izvajajo v skladu s
smernicami in priporočili iz Evropske strategije zaposlovanja.</p>
<p><b>Kohezijski sklad. </b>Kohezijski sklad sodeluje pri ukrepih na
področju okolja in čezevropskih omrežij. Namenjen je državam
članicam, ki imajo bruto nacionalni dohodek (BND) nižji od 90 %
poprečja Skupnosti. Glede na sedanje statistične podatke bo pokrival
deset novih držav članic ter Grčijo in Portugalsko. V prihodnosti
bo Kohezijski sklad skupaj z ESRR sodeloval pri večletnih investicijskih
programih, za katere ne bo potrebna posamična odobritev projektov na ravni
Komisije, ampak bo njihovo vodenje decentralizirano.</p>
<p><b>Evropsko združenje za čezmejno sodelovanje (EGCC). </b>Na
podlagi člena 159 Pogodbe in s ciljem premagovati obstoječe ovire pri
čezmejnem sodelovanju je bil predlagan nov pravni instrument, ki ponuja
neobvezen okvir za ustanovitev evropskih organov za sodelovanje. </p>
<p>Ti organi bodo imeli status pravne osebe, pristojne za izvajanje programov
čezmejnega sodelovanja, ter bodo temeljili na dogovoru med
sodelujočimi nacionalnimi, regionalnimi, lokalnimi in drugimi javnimi
organi. </p>
<p>Več informacij je na voljo na: <br><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>
<hr><p><sup><b><i><a name="fn1" href="#fnB1">[1]</a></i></b></sup><i> </i>Glej <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">IP/04/925</a>
z dne 15. julija 2004.</p>


