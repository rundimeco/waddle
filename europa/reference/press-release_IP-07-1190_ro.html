<h1>
<a name="Heading4"></a><b>„Uniunea Europeană şi
nediscriminarea”: </b><br><b>Comisia lansează un concurs destinat
tuturor tinerilor din UE</b></h1>
<h2>
<a name="Heading7"></a><b><i>„Uniunea Europeană şi
nediscriminarea” este titlul unui concurs lansat astăzi, 30 iulie
2007, în cadrul „Anului european al egalităţii de
şanse pentru toţi”, de către dl Franco Frattini,
vicepreşedinte al Comisiei Europene, comisar pentru justiţie,
libertate şi securitate. Copiii şi adolescenţii europeni cu
vârsta cuprinsă între 12 şi 18 ani sunt invitaţi
să creeze un </i></b><b><i>poster privind nediscriminarea în UE.
Concursul vizează sensibilizarea tinerilor cetăţeni europeni
faţă de acţiunile UE în acest domeniu.</i></b></h2>
<p><i>„Suprimarea discriminărilor şi garantarea
egalităţii de tratament şi de şanse a cetăţenilor
şi rezidenţilor din Uniunea Europeană, în special a celor
mai tineri dintre ei, reprezintă obiective comune ale Uniunii şi
statelor sale membre. A spune NU DISCRIMINĂRILOR înseamnă a
afirma o valoare fundamentală a Europei şi reprezintă o
luptă zilnică</i>”, a declarat vicepreşedintele Frattini,
adăugând: <i>„din acest motiv, în cadrul acestui concurs
şi în momentul în care Uniunea Europeană îşi
sărbătoreşte cea de-a 50-a aniversare, le propun tinerilor
să lucreze în echipă pe tema nediscriminării, pentru a fi
mai bine echipaţi pentru a apăra şi a promova acest
</i><br><i>principiu”</i>.</p>
<p>Tinerii care doresc să participe la concurs trebuie să creeze un
poster care să ilustreze ideea nediscriminării în Uniunea
Europeană. Participanţii vor fi împărţiţi în
două categorii, în funcţie de vârstă (12-14 ani şi
15-18 ani), şi trebuie să lucreze în echipe formate din cel
puţin patru tineri. </p>
<p>La nivel naţional, lucrările vor face obiectul unei prime
selecţii şi cele trei echipe laureate din fiecare categorie de
vârstă vor fi invitate, la data de 20 noiembrie,<br>„Ziua
internaţională a drepturilor copilului”, la o ceremonie de
decernare a premiilor, organizată în fiecare stat. </p>
<p>La nivel european, lucrările recompensate cu premiul întâi pe
plan naţional vor face obiectul unei a doua selecţii şi cele trei
echipe laureate din fiecare categorie de vârstă vor fi invitate la
Bruxelles între 15 şi 17 decembrie pentru a descoperi oraşul
şi instituţiile europene şi pentru a participa la o ceremonie
europeană de decernare a premiilor care va fi prezidată de către
vicepreşedintele Frattini. </p>
<p><a name="_Hlt172704357"></a><a name="_Hlt172704358"></a>Cele mai bune postere
vor fi prezentate pe site-urile reprezentanţelor Comisiei în statele
membre UE şi pe serverul Europa. De asemenea, acestea vor putea fi
utilizate în cadrul viitoarelor campanii europene de luptă
împotriva discriminărilor.</p>
<p>Această iniţiativă este cu atât mai salutară cu
cât, aşa cum s-a menţionat mai sus, Comisia Europeană a
decis să declare anul 2007 „Anul european al egalităţii de
şanse pentru toţi”. În plus, aceasta se înscrie
în cadrul politicii Comisiei de luptă împotriva
discriminărilor şi reflectă hotărârea sa de a integra
acest principiu în cadrul tuturor politicilor sale interne şi externe.
<br>Informaţii suplimentare sunt disponibile la adresa <br><a
href="http://www.eurotineri.eu/"
title="http://www.eurotineri.eu/">www.eurotineri.eu</a></p>
<p>care permite accesarea site-ului concursului.<br>Acest nou concurs
reprezintă continuarea unei prime ediţii, care a avut loc în
2006, pe tema drepturilor copilului. Nu mai puţin de 2 237 de echipe din
întreaga UE au acceptat provocarea de a prezenta un poster pe tema
drepturilor copilului, sub deviza „Susţineţi-vă
drepturile!”. Cele mai bune lucrări, disponibile pe site-ul <a
href="http://ec.europa.eu/commission_barroso/frattini/children/children_2006_en.htm#national">http://ec.europa.eu/commission_barroso/frattini/children/children_2006_en.htm#national</a><br>vor
putea fi, de asemenea, utilizate în cadrul viitoarelor campanii europene.
</p>

