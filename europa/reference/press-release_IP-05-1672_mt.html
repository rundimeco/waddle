<h1>
<a name="Heading4"></a><b>Il-Kummissjoni Ewropea trid tippromwovi
l-vetturi li ma jniġġsux</b></h1>
<p><b><i>Illum, il-Kummissjoni Ewropea pproponiet leġiżlazzjoni
ġdida li l-għan tagħha huwa li tikkontribwixxi
għall-ħolqien ta' suq għall-vetturi li ma jniġġsux
sabiex jitnaqqsu l-emissjonijiet li jniġġsu tas-settur tat-trasport.
Ir-regoli Ewropej il-ġodda, billi jobbligaw lill-amministrazzjonijiet
pubbliċi jħallu kwart tax-xiri annwali tagħhom għal vetturi
li ma jniġġsux, se jippermettu l-għoti lil dawk li jibnuhom
tal-garanziji li jeħtieġu biex jiżviluppaw dawn il-vetturi
għal suq usa'.</i></b></p>
<p> <i>"Quddiem il-problemi li dejjem qegħdin jikbru ta' tniġġis
ta' l-ibliet u ż-żieda kontinwa tal-prezzijiet taż-żejt,
jeħtieġ li jinstabu l-mezzi li jgħinu l-industrija tal-karozzi
biex tipproduċi vetturi li jniġġsu anqas"</i>, stqarr
il-Viċi-President Jacques Barrot, li huwa inkarigat mit-trasport. Andris
Pielbalgs, il-Kummissarju responsabbli għall-enerġija li assoċja
ruħu ma' l-abbozz tad-direttiva, żied jgħid: <i>"Dawn
il-miżuri se jippermettu fl-aħħar iż-żieda
fl-effiċjenza enerġetika tas-settur tat-trasport, wieħed
mill-aktar setturi li jniġġsu u mill-aktar wikkiela ta'
l-enerġija"</i>.</p>
<p>Quddiem iż-żieda kostanti tas-settur tat-trasport u ta' l-effetti
li jġib miegħu f'termini ta' tniġġis u ta' dipendenza fuq
iż-żejt, il-Kummissjoni llum issostni l-ħtieġa li
jiżviluppa suq ta' "vetturi li ma jniġġusx". Fl-Unjoni Ewropea,
it-trasport bit-triq jirrappreżenta madwar kwart tal-konsum enerġetiku
u ta' l-emissjonijiet tal-CO<sub>2</sub>. Il-potenzjal għal tnaqqis ta'
l-emissjonijiet tal-vetturi u ta' l-ekonomija fl-enerġija huwa
konsiderevoli. Iżda t-teknoloġiji meħtieġa jibqgħu
jqumu iktar minn dawk użati fil-bini ta' vetturi tradizzjonali.</p>
<p>Huwa għalhekk li l-Kummissjoni Ewropea ddeċidiet li taġixxi
favur l-iżvilupp ta' ġenerazzjoni ġdida ta' vetturi li jikkunsmaw
inqas enerġija u jagħmlu inqas emissjonijiet li jniġġsu.
Id-direttiva tistabbilixxi li l-korpi pubbliċi (l-Istat, il-gvernijiet
lokali, il-korpi pubbliċi, l-impriżi pubbliċi u l-ħaddiema
impjegati b'kuntratt minn korpi pubbliċi biex jagħtu servizzi ta'
trasport) għandhom jonoraw l-obbligu li jattribwixxu talanqas kwota ta' 25%
tax-xiri annwali tagħhom (xiri jew <i>leasing</i>) ta' vetturi tqal (iktar
minn 3.5 tunnellati) għal "vettura ambjentalment addizzjonalment
kompatibbli", hekk kif imfissra fl-istandard ta' prestazzjoni
(<i>VAAK</i>)<sup><b><a name="fnB1" href="#fn1">[1]</a></b></sup>. Il-vetturi
tqal jinkludu l-karozzi tal-linja u l-parti l-kbira tal-vetturi
kummerċjali, bħalma huma t-trakkijiet li jiġbru l-iskart.</p>
<p>L-obbligi ta' xiri ta' vetturi li ma jniġġsux huma għall-ewwel
limitati għall-kategoriji ta' vetturi li fis-suq tagħhom il-korpi
pubbliċi għandhom sehem sinifikanti (madwar 6% għat-trakkijiet u
terz għall-karozzi tal-linja). Id-domanda li dejjem qed tiżdied
għal vetturi li ma jniġġsux għal din il-kategorija ta'
vetturi tippermetti b'hekk is-sostenn ta' l-iżvilupp tagħhom
min-naħa ta' dawk li jibnuhom: dan ifisser li l-prezzijiet jinżlu
permezz tal-ħolqien ta' biżżejjed domanda biex jintlaħqu
l-ekonomiji ta' l-iskala. Barra minn hekk, l-istudji mmexxija mill-Kummissjoni
enfasizzaw l-impatt pożittiv fuq il-kompetittività ta' l-industrija
Ewropea tal-karozzi. </p>
<p>L-offerta ta' vetturi li ma jniġġsux mill-produtturi se tkun
vantaġġ importanti għall-kompetittività fir-rigward
tal-problemi ta' tniġġis urban li qed iħabbtu wiċċhom
magħhom bosta pajjiżi b'ekonomija li qed tikber malajr.</p>
<p>Il-Kummissjoni se teżamina l-opportunità li testendi, fit-tieni
stadju, l-obbligu tal-kwota għal kategoriji oħra ta' vetturi.
Wieħed mill-effetti tad-direttiva se jkun dak li jinkoraġġixxi
l-iżvilupp ta' vetturi adattati għal taħlitiet għolja ta'
bijofjuwils (ara <a
href="/rapid/pressReleasesAction.do?reference=IP/05/1546&format=HTML&aged=0&language=EN&guiLanguage=en">IP/05/1546</a>
għall-pjan ta' azzjoni dwar il-bijomassa). Xi eżempji oħra ta'
teknoloġiji kkonċernati huma l-gass naturali, il-gass likwefatt
tal-petrol (<i>LPG</i>), l-idroġenu u l-motorizzazzjoni elettrika jew
ibrida li tgħaqqad magna b'kombustjoni ma' oħra elettrika.</p>
<p>Dawn it-teknoloġiji għandhom appoġġ permezz ta' fondi
Ewropej li ġejjin minn programmi ta' riċerka u żvilupp u
mill-Fondi Strutturali. Il-proposta tal-Kummissjoni issa ntbagħtet
għand il-Kunsill u l-Parlament Ewropew fil-qafas tal-proċedura
tal-kodeċiżjoni.  </p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> Hekk kif imfissra
fid-Direttiva <a
href="http://eur-lex.europa.eu/LexUriServ/LexUriServ.do?uri=CELEX:32005L0055:EN:HTML">2005/55/EC</a>,
ĠU L 275/1, ta' l-20.10.2005</p>


