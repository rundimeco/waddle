<H3>
<P><B>Il Commissario europeo per la concorrenza avanza suggerimenti ai fini della creazione di un forum internazionale per la discussione dei problemi riguardanti la politica della concorrenza</B></H3>
<P><I><B>Nel suo intervento odierno alla "European Competition Law Conference" organizzata a Fiesole (Italia) dalla International Bar Association, il commissario Mario Monti ha presentato alcuni suggerimenti concreti per rafforzare la cooperazione internazionale tra le autorit</B></I><I><B>à della concorrenza. Parlando della politica della concorrenza nell'economia sempre pi</B></I><I><B>ù globalizzata, Monti ha sottolineato la necessit</B></I><I><B>à di una "risposta pragmatica ed efficace del sistema di governance internazionale all'integrazione dei mercati". "La politica della concorrenza - ed in particolar modo la collaborazione internazionale in questo settore - ha un ruolo importante da svolgere se si vuole evitare che la globalizzazione susciti ostilit</B></I><I><B>à ed un rigurgito di protezionismo. Dobbiamo sin d'ora impegnarci a costituire un forum internazionale della concorrenza."</B></I>
<P>Estratti dell'intervento del Commissario europeo per la concorrenza:
<P>"È ormai da molto tempo che l'Unione europea è convinta che siano necessari sforzi multilaterali per garantire la convergenza ed il coordinamento tra le numerose autorità incaricate dell'applicazione del diritto della concorrenza nel mondo. La Commissione si è sempre adoperata per la continuazione delle attività avviate in tal senso nell'ambito dei vari forum multilaterali, per favorire la comunanza di vedute e per accrescere la collaborazione tra le autorità preposte all'applicazione della normativa antitrust. È stato proprio su iniziativa della Commissione, appoggiata dagli Stati membri, che l'OMC ha costituito un gruppo di lavoro sulla concorrenza.
<P>Dopo aver espresso per la prima volta le nostre proposte nel 1996, ci siamo impegnati a difenderle e ci siamo adoperati attivamente per la negoziazione di un Accordo quadro multilaterale sulla politica della concorrenza in sede OMC. In base alle nostre proposte tale accordo stabilirebbe i principi fondamentali relativi al diritto della concorrenza e alla sua applicazione che dovrebbero essere rispettati dai membri dell'OMC: l'adozione di una legislazione di base, il divieto di cartelli "a nucleo duro" e garanzie quali il rispetto delle procedure, la trasparenza e l'osservanza del principio di non discriminazione. Ritengo che un accordo di questo tipo servirebbe a supportare i notevoli progressi realizzati in materia di liberalizzazione del commercio negli ultimi decenni, garantendo che alle barriere statali non si sostituiscano barriere private che hanno il medesimo effetto.
<P>Nel contempo sono convinto che sia assolutamente necessario costituire un forum internazionale, nell'ambito del quale i responsabili mondiali dell'elaborazione e dell'applicazione della politica della concorrenza possano discutere l'intera gamma di questioni attinenti a tale politica (siano esse questioni di fondo, di sistema o riguardanti l'applicazione della normativa).
<P>Per questa ragione ho accolto con particolare soddisfazione la proposta di varare un'iniziativa mondiale nel settore della concorrenza avanzata a Bruxelles il mese scorso dall'ex Assistant Attorney General, Joel Klein, e le affermazioni analoghe fatte dal presidente della Federal Trade Commission, Robert Pitofsky. Sono altrettanto favorevole alle idee espresse a Fordham dall'Acting Assistant Attorney General, Doug Melamed.
<P>Il fatto che questi autorevoli rappresentanti dell'antitrust americano riconoscano l'importanza (direi quasi l'inevitabilità) della cooperazione multilaterale in materia di concorrenza, al di là delle discussioni in sede OCSE, costituisce un passo molto importante. Come ho detto a Bruxelles e a Fordham, non ho alcuna esitazione nel sostenere caldamente questa iniziativa.
<P>Oggi ci sono oltre 80 paesi che hanno adottato una qualche forma di diritto della concorrenza; in numerosi casi questa normativa risale soltanto al decennio passato, in altri casi disposizioni di questo tipo sono in preparazione. Questa "esplosione di norme antitrust" si è verificata per una varietà di ragioni collegate principalmente alla diffusione del capitalismo di mercato e alla liberalizzazione di settori che in precedenza erano preclusi alla concorrenza. Data la sempre crescente globalizzazione dell'economia mondiale e la sempre più forte interdipendenza delle nostre economie che ne consegue, tutti noi possiamo acquisire vantaggi dalla messa in comune delle nostre esperienze nella soluzione di quelli che sono sempre più problemi comuni. Ritengo che le autorità antitrust "emergenti" trarrebbero un beneficio particolare dal partecipare ad un forum di questo tipo.
<P>L'obiettivo primario del forum dovrebbe essere quello di suscitare il più ampio consenso mondiale possibile sulle problematiche della politica della concorrenza e di assistere nel contempo le autorità che muovono i primi passi nell'applicazione di una normativa sulla concorrenza. Concordo con Joel Klein e Doug Melamed sulla necessità di un accordo flessibile ed esteso, che non implichi la creazione di nuove strutture istituzionali.
<P>Ci vorrà senz'altro ancora un po' di tempo, ma vorrei cogliere l'occasione di questa conferenza per mettere sul tappeto qualche idea concreta. Questo forum potrebbe assumere la forma di un ciclo periodico di riunioni di diverso tipo: conferenze plenarie per discutere questioni più generali, workshop per esaminare punti più specifici, riunioni informali, esercizi di valutazione inter-pares, ecc.. Vi dovrebbe partecipare, a mio avviso, il numero più elevato possibile di autorità della concorrenza di tutto il mondo. Le riunioni potrebbero aver luogo a intervalli regolari (ad esempio almeno ogni sei mesi). A turno, le autorità della concorrenza che vi partecipano potrebbero mettere a disposizione locali (e/o sostegno logistico) in collaborazione con altre organizzazioni.
<P>Per garantire la continuità dei lavori e l'efficiente organizzazione del forum (sia per quanto concerne le questioni di fondo che i problemi logistici), si potrebbe prevedere di creare un comitato di direzione permanente preposto a vigilare sul suo funzionamento. Tale comitato potrebbe essere composto, a rotazione, da alti funzionari delle autorità partecipanti, che si riunirebbero periodicamente ed eserciterebbero le loro funzioni a titolo temporaneo.
<P>Alcune organizzazioni multilaterali (ad esempio OCSE, UNCTAD, Banca mondiale, FMI) e vari gruppi di interesse (in rappresentanza dell'industria, dei consumatori, dell'ambiente giudiziario e di quello universitario, ecc.) potrebbero fornire il loro sostegno al forum, che potrebbe assumere varie forme come quella di un contributo finanziario, della messa a disposizione di locali per le discussioni o dell'apporto di conoscenze tecniche. Talune organizzazioni multilaterali e gruppi di interesse potrebbero inoltre partecipare al forum, ad esempio in qualità di osservatori.
<P>Per quanto abbia esposto solo alcune idee iniziali, vorrei sottolineare quanto questo progetto sia importante per il futuro della politica della concorrenza nel mondo e come contributo per far fronte alla sfida più ampia posta dalla globalizzazione sotto il profilo della governance internazionale.
<P>Sia i consumatori che le imprese sono cittadini di un'economia sempre più globalizzata. Le autorità della concorrenza hanno il difficile compito di assicurare che i mercati in via di integrazione siano e restino concorrenziali, il che renderà il processo della globalizzazione più accettabile sotto il profilo sia economico che sociale. La politica della concorrenza - ed in particolare la cooperazione internazionale in questo settore - ha un ruolo importante da svolgere se vogliamo evitare che la globalizzazione susciti ostilità ed un rigurgito di protezionismo.
<P>A tal fine è necessario che ciascuna autorità della concorrenza individualmente e tutti noi collettivamente "globalizziamo" innanzitutto la nostra riflessione, in seguito il nostro approccio ai problemi sul tappeto ed un giorno, forse, anche i nostri strumenti. Penso che le nostre istituzioni costituiscano quel tipo di poteri pubblici forti, favorevoli al mercato, chiamati a dare una risposta pragmatica ed efficace all'integrazione dei mercati in un contesto di governance internazionale.
<P>Nell'Unione europea la Commissione e le autorità nazionali della concorrenza sono determinate ad agire sempre più come una rete, per raggiungere pienamente questo obiettivo, sia nell'Unione di oggi che in quella allargata di domani. Con una tale tradizione ed un'esperienza di oltre quarant'anni nell'elaborazione e nell'applicazione delle regole della concorrenza nell'ambito di un insieme di economie in via di integrazione, la Commissione non può che essere una sostenitrice convinta - e, spero, convincente - della necessità di collaborare a livello mondiale per affrontare le sfide che ci attendono.
<P>Ci aspetta un impegno di lungo termine. Proprio per questa ragione dobbiamo adoperarci sin d'ora per la costituzione di un forum mondiale della concorrenza.
