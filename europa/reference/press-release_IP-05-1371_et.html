<h1>
<a name="Heading4"></a><b>Aruanne näitab, et uued liikmesriigid
peavad euro edukaks kasutuselevõtuks kiirendama praktilisi
ettevalmistusi</b></h1>
<p><b><i>Vähem kui aasta enne seda, kui võidakse teha positiivne otsus
mõne uue Euroopa Liidu riigi lubamiseks euroalale, edenevad ühisraha
kasutuselevõtuks tehtavad praktilised ettevalmistused hästi Eestis,
Leedus, Sloveenias ja Slovakkias. Tempot tuleb tõsta eelkõige nendes
riikides, kes soovivad minna üle eurole 2007. aastal. Tuleb
pöörata kohast tähelepanu ka tarbijate hirmule, et teatavates
sektorites kasutatakse ära võimalus ebaõiglaselt hindu
tõsta. Need on uutes liikmesriikides euro kasutuselevõtuks tehtavaid
praktilisi ettevalmistusi käsitleva komisjoni teise aruande peamised
järeldused.  Aruanne ei ole seotud edaspidi tehtava otsusega, kas mõni
kümnest uuest liikmesriigist vastab Maastrichti
lähenemiskriteeriumidele, mis on euro kasutuselevõtu tingimuseks. Seda
käsitletakse eraldi aruandes järgmisel aastal.  </i></b></p>
<p>„Asjakohaseid ja õigeaegseid ettevalmistusi ning teavet on vaja
selleks, et inimesed saaksid eurole üle minna täieliku usaldusega. Ma
soovitan tungivalt valitsustele ja erinevatel seisukohtadel olevatele
poliitikutele, et nad selgitaksid euro eeliseid ja meetmeid, mida on vaja
võtta, et majandussektorid oleksid valmis euro
kasutuselevõtuks,“ ütles majandus- ja rahandusvolinik
Joaquín Almunia.</p>
<p>Komisjon võttis täna vastu teise aruande edaspidiseks euroala
laienemiseks tehtavate praktiliste ettevalmistuste kohta. Sellest selgub, et
ELiga mais 2004 ühinenud kümnest riigist neli on vastu võtnud
kõikehõlmava ettevalmistuste kava eurole üleminekuks. Need riigid
on Eesti, Leedu, Sloveenia ja Slovakkia. Kavades käsitletakse järgmisi
teemasid: sularahavahetus, st kas euro pangatähed ja mündid tuleks
kasutusele võtta eurole ülemineku päeval (nn „suure paugu
stsenaarium“<sup><b><a name="fnB1" href="#fn1">[1]</a></b></sup>),
üheaegse ringluse aeg (ametlikuks maksevahendiks on nii euro kui ka riigi
vääring), tarbijakaitse (hindade ja summade esitamine kahes
vääringus, hinnaseire, ...), euromüntide riiki kujutava
külje kujunduse valik, euro pangatähtede ja müntide vajalike
koguste tarnimine jne. </p>
<p>Praktiliste ettevalmistuste olukorrale hinnangu andmine erineb hinnangust
sellele, kas riik täidab Euroopa Liidu lepingus sätestatud nn
Maastrichti
lähenemiskriteeriume<sup><b><a name="fnB2" href="#fn2">[2]</a></b></sup>. 
Seda käsitletakse lähenemisaruandes, mille komisjon avaldab 2006.
aastal.    </p>
<p>Eesti, Leedu ja Sloveenia soov on võtta euro kasutusele 1. jaanuaril
2007 ning Küpros, Läti ja Malta kavatsevad seda teha aasta hiljem, 1.
jaanuaril 2008. Slovakkia on seadnud tähtaja 1. jaanuar 2009 ning
Tšehhi Vabariik ja Ungari peavad silmas 2010. aastat.  Poola ei ole veel
tähtaega kindlaks määranud.</p>
<p>Kuigi mõned riigid on jõudnud kaugemale kui teised, tehakse
järeldus, et praktilisi ettevalmistusi tuleb kiirendada. See käib
eriti Eesti ja Leedu kohta.  Küprose, Läti ja Malta ettevalmistused on
alles algusstaadiumis.</p>
<p><b>Kodanikud peavad olema paremini informeeritud</b></p>
<p>Kuigi ettevalmistuste tegemisel saab ära kasutada nende 11 ELi riigi
kogemusi, kes võtsid euro esimesena kasutusele 1999.
aastal<sup><b><a name="fnB3" href="#fn3">[3]</a></b></sup> (pangatähed ja
mündid 2002. aastal), ei tohiks alahinnata täidetavaid ülesandeid
ega kõigi huvirühmade, eelkõige kodanike ettevalmistamise
tähtsust. </p>
<p>Ülekaalukas enamus tunnistab euro eeliseid, näiteks seoses
valuutavahetustasu kadumisega (74%), võimalusega võrrelda hindu
euroalal (70%) ja reisimisega (92%). Kuid septembris korraldatud Eurobaromeetri
uuringu kohaselt kardab kolmveerand inimestest, et üleminekuga kaasnevad
ebaõiglased hinnad. <br>See kajastab suures osas teatavate euroala riikide
endi jätkuvaid muresid. Euro kasutuselevõtule järgnenud
enneolematult madal inflatsioon ja madalad intressimäärad
näitavad selgelt, et hinnad on jäänud stabiilseks. Kuid
riigiasutused peavad suhtuma nendesse muredesse tõsiselt ja eelkõige
kavandama piisava aja, mille jooksul esitatakse hinnad mõlemas
vääringus enne ja pärast eurole üleminekut, tagama hindade
jälgimise ja teavitama avalikkust korrapäraselt nende arengust (nagu
on ette nähtud Eesti ja Slovakkia kavas), aitama kaasa, et jaekaupmehed
kujundavad hinnad õiglaselt ja panevad selle kinnituseks oma akendele
näiteks „õiglase hinna“ kleepsud.   </p>
<p><b>Kui hästi on valmis sinu riik?</b></p>
<p>Kõige kaugemale on jõudnud Eesti, Leedu, Sloveenia ja Slovakkia,
sest nad on sel aastal vastu võtnud riigi üleminekukava. </p>
<p>Kavade analüüs näitab, et on võetud nõuetekohaselt
arvesse eelvarustamise ja eelvarude edasiandmise nõudeid (pangad ja
jaemüüjad varustatakse sularahaga enne eurole ülemineku
päeva ning tarbijatel on võimalik omandada eurokomplekte). Tundub, et
vähem tähelepanu on pööratud haldus-, finants-, eelarve- ja
raamatupidamissüsteemide üleminekule avalikus ja erasektoris, mis on
euro kasutuselevõtu kõige kulukam (IT-süsteemide üleminek)
ja kõige rohkem aega nõudev osa. </p>
<p>Ettevalmistuste kiireloomulisust rõhutab asjaolu, et uued liitujad
pooldavad üldiselt ”suure paugu” stsenaariumi. Eesti, Leedu ja
Sloveenia on valinud euromündi riiki tähistava külje kujunduse.
Kuid veel paljude praktiliste ettevalmistuste lõpetamiseks on
jäänud vähem kui aasta päevani, millal mõned neist
riikidest võivad saada loa ühineda euroalaga, kui nad on täitnud
vajalikud tingimused.</p>
<p>Täielik aruanne ja edukaks üleminekuks vajalike tegevuste
ülevaade on aadressil:<br><a
href="http://ec.europa.eu/economy_finance/publications/eurorelated_en.htm">http://ec.europa.eu/economy_finance/publications/eurorelated_en.htm</a></p>
<hr><p><sup><b><a name="fn1" href="#fnB1">[1]</a></b></sup> Praegu euroalasse
kuuluvad riigid võtsid euro pangatähed ja mündid kasutusele alles
pärast kolmeaastast üleminekuperioodi, mis järgnes
üleminekule ühisrahas arveldustele (Kreekas oli üleminekuperiood
1 aasta).  </p>
<p><sup><b><a name="fn2" href="#fnB2">[2]</a></b></sup> Jätkusuutlik riigi
rahandus, hinnastabiilsus, vahetuskursi stabiilsus viimase kahe aasta jooksul ja
pikaajaliste intressimäärade tase.</p>
<p><sup><b><a name="fn3" href="#fnB3">[3]</a></b></sup> 	Kreeka liitus nendega
2001. aastal.</p>


