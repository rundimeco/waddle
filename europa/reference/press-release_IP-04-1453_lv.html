<h1>
<a name="Heading4"></a><b>Eiropas kaimiņattiecību politika:
pirmie rīcības plāni</b></h1>
<p><b><i>Moldova, Ukraina, Maroka, Tunisija, Jordāna, Izraēla un
Palestīnas pašpārvalde ir pirmās ES partneres, ar kurām
tiks saskaņoti rīcības plāni, kas konkretizēs Eiropas
Savienības jauno priekšlikumu saistībā ar Eiropas
kaimiņattiecību politiku. Pirmie plāni, ko šodien
apstiprināja Eiropas Komisija, ir izstrādāti, veicot
pārrunas ar katru valsti un īpaši pielāgojot tos katras
attiecīgās valsts atbilstošajām interesēm.
Rīcības plāni palīdzēs stiprināt demokrātiju,
labu pārvaldību, likuma varu un cilvēktiesības, kā
arī veicinās ekonomikas modernizāciju. Tie piedāvā
arī tādas priekšrocības kā iespēja
piedalīties vairākās ES programmās un dalība
vienotajā tirgū.  Turklāt ES piedāvā
mērķtiecīgu palīdzību, risinot tādas
pārrobežu problēmas kā migrācija un cilvēku
tirdzniecība, kā arī savstarpējo sakaru uzlabošanu ar
ES tādās jomās kā enerģija un transports. </i></b></p>
<p><i>“Mans mērķis ir izveidot draugu loku ap
paplašinātās Eiropas Savienības robežām”,
saka Benita Ferero-Valdnere, ārējo sakaru un Eiropas
kaimiņattiecību politikas komisāre. “Sadarbībā ar
mūsu kaimiņiem mēs izstrādājām īpaši
pielāgotus plānus, kas atbilst katras mūsu partneres
vajadzībām un vēlmēm. Mūsu piedāvājums
– plašāka sadarbība, lielāka finansiālā
palīdzība un iespēja izmantot priekšrocības, ko sniedz
ciešākas saites ar Eiropu, - ir patiesi izdevīgs abām
pusēm visdažādākajās jomās, no
izglītības līdz videi, no transporta līdz cīņai
pret terorismu.”    </i></p>
<p>Rīcības plāni atspoguļo ES apņemšanos
nepieļaut, ka ap paplašināto Eiropas Savienību rastos jaunas
plaisas, bet gan izplatīt stabilitāti un labklājību, kas
raksturīga ES. Rīcības plāni paredzēti, lai </p>
<ul>
<li>sniegtu atbalstu likumu un noteikumu saskaņošanā ar ES, lai
paplašinātu pieeju ES iekšējam tirgum,</li>
<li>piedāvātu dalību vairākās ES programmās
izglītības, pētniecības, vides un audiovizuālo mediju
jomās,</li>
<li>intensificētu sadarbību tādu problēmu
risināšanā kā robežu pārvalde, migrācija,
cilvēku tirdzniecība, organizētā noziedzība, naudas
atmazgāšana, finanšu un ekonomiskā noziedzība,</li>
<li>uzlabotu sakarus ar ES enerģijas, transporta un informācijas
tehnoloģiju jomās,</li>
<li>paplašinātu dialogu un sadarbību terorisma apkarošanas,
masu iznīcināšanas ieroču neizplatīšanas, kā
arī reģionālo konfliktu atrisināšanas centienu
jomās. </li></ul><p>Katrai valstij rīcības plāns paredz
darba kārtību ar Eiropas Savienību nākamajiem 3 līdz 5
gadiem. Šie plāni neaizstāj esošos asociācijas vai
sadarbības nolīgumus ar katru partnervalsti, bet gan pamatojas uz
tiem. Tie palīdz skaidrāk formulēt prioritātes un
ciešāk piesaistīt finansiālo palīdzību
savstarpēji noteikto mērķu sasniegšanai. Plānu
īpašā pielāgošana paredz, ka katrai partnervalstij ir
iespēja noteikt, cik tālu tā vēlas padziļināt
savas politiskās un ekonomiskās saites ar ES. </p>
<p>Ja partnervalsts ir gatava spert praktiskus soļus kopīgo
vērtību īstenošanā, arī ES būs gatava šo
saišu nostiprināšanai.</p>
<p>Rīcības plānus tagad iesniegs apstiprināšanai
Padomē un pēc tam attiecīgajā Asociācijas vai
Sadarbības padomē. </p>
<p>Komisija ir pieņēmusi Rīcības plānu Ukrainai, lai
izpaustu apņemšanos atbalstīt šo valsti. Komisija iesaka
Padomei nodot šo plānu ES un Ukrainas Sadarbības padomei
apstiprināšanai tiklīdz notikumu gaita, jo īpaši
brīvas un godīgas prezidenta vēlēšanas, ļaus
paredzēt tā īstenošanu.</p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

