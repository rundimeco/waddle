<h1>
<a name="Heading4"></a><b>Influwenza tat-Tjur: il-Kummissjoni titlob
lill-Istati Membri biex jgħollu l-livell ta’
sorveljanza</b></h1>
<p><b><i>Il-Kummissjoni Ewropea laqqgħat illum fi Brussell l-esperti
veterinarji ta' l-UE mill-Istati Membri kollha biex jiddiskutu s-sitwazzjoni
ta’ l-influwenza tat-tjur fl-Asja u fir-Russja (is-Siberja) u dwar liema
passi għandhom jittieħdu sabiex tiżdied l-għassa sabiex ikun
evitat li l-marda tinxtered fl-UE. Il-Kummissjoni talbet lill-Istati Membri biex
jgħollu l-livell ta’ sorveljanza u se tagħmel disponibbli
finanzjamenti sabiex dan l-isforz ikun iffaċilitat. Għadd ta’
azzjonijiet ġew maqbula fil-laqgħa, inkluża reviżjoni
tal-pjanijiet ta’ kontinġenza u iktar għassa sabiex ikun
assigurat li l-miżuri eżistenti, bħall-projbizzjonijiet fuq
l-importazzjoni, huma infurzati fis-sħiħ. Madankollu, projbizzjoni
ġġeneralizzata fuq iż-żamma tat-tjur barra ma ġietx
meqjusa pproporzjonata għar-riskju attwali ta' l-introduzzjoni tal-marda
permezz ta' għasafar li jpassu.</i></b></p>
<p>Markos Kyprianou, Kummissarju għas-Saħħa u l-Ħarsien
tal-Konsumatur, qal: "Ovvjament, nixtiequ nagħmlu ħilitna kollha biex
nipprevjenu t-tixrid ta' din l-epidemija devastanti lejn l-UE.<i> Se nkomplu
nissorveljaw mill-qrib is-sitwazzjoni sabiex ikun assigurat li l-miżuri
l-iktar xierqa għat-tnaqqis tar-riskju jkunu fis-seħħ.”
</i></p>
<p>Il-grupp ta’ esperti ddiskuta s-sitwazzjoni attwali ta’
l-influwenza tat-tjur fl-Asja, inkluża r-Russja (is-Siberja), u qablu li
għandna biex inkunu mħassbin sewwa. Madankollu, m’hemmx
biżżejjed tagħrif disponibbli biex jiddetermina sa liema punt
it-tixrid tal-marda seta’ jkun ikkawżat mill-għasafar
selvaġġi. Kien hemm diskussjoni estensiva dwar il-possibilità li
l-marda tinfirex fl-UE permezz ta’ għasafar li jpassu. Billi
ttieħed kont ta' l-għarfien eżistenti dwar ir-rotot tal-passa ta'
l-ispeċi ta' għasafar li jistgħu jippreżentaw riskju
tat-tixrid tal-vajrus, il-grupp ikkonkluda li r-riskju immedjat huwa
probabbilment wieħed fil-bogħod jew żgħir, skond
iż-żona ta’ l-UE. Madankollu, kien hemm ftehim dwar għadd
ta’ azzjonijet għat-tnaqqis tar-riskju, kif deskritti hawn taħt.
</p>
<p>L-UE diġà kienet bdiet sorveljanza intensiva ta’
l-għasafar domestiċi u selvaġġi fl-2003. Il-grupp ta’
esperti rrevedew il-miżuri ta’ sorveljanza li ġew implimentati
f'dak iż-żmien fl-Istati Membri u li ġew aġġustati kull
sena minn dak iż-żmien 'l hawn. Huwa rrakkomanda li l-Istati Membri
kollha jirrevedu u jintensifikaw urġentement il-programmi ta’
sorveljanza diġà ppjanati għall-2005/06 billi jżidu l-ammont
ta’ kampjuni li jittieħdu mit-tjur ta' l-ilma li jpassu mir-rotot li
jistgħu jirrappreżentaw riskju ta’ introduzzjoni tal-marda.
Għandu jkun hemm kooperazzjoni mtejba bejn l-Istati Membri, ikkoordinata
mill-Kummissjoni. </p>
<p>Laqgħa addizzjonali ta’ l-esperti ġiet skedata
għall-bidu ta’ Settembru, li fiha l-Kummissjoni se tikkoordina
s-sorveljanza intensifikata, li għaliha huwa disponibbli finanzjament
Komunitarju.</p>
<p>L-Istati Membri kollha implimentaw miżuri, kif rikjest mil-liġi ta'
l-UE, biex jassiguraw li jekk l-influwenza tat-tjur isseħħ, tkun
individwata u meqruda rapidament fil-qatgħat tat-tjur ta’ l-irziezet.
Is-soluzzjoni li tillimita d-daqs ta' tifqigħa hija individwazzjoni bikrija
u azzjoni rapida. Il-grupp ta’ esperti nnota l-miżuri
speċifiċi preventivi implimentati jew imħabbra fis-settur
tat-tjur ta’ l-irziezet f’xi Stati Membri b’rispons
għat-tifqigħa fir-Russja, iżda qies li projbizzjoni ġenerali
fuq iż-żamma tat-tjur barra tkun miżura mhux proporzjonata
għalissa. Madankollu, miżuri ta’ bijosigurtà (eż
diżinfezzjoni ta’ vetturi li jiċċaqalqu bejn l-irziezet)
implimentati fuq livell ta’ stabbilimenti individwali għandhom ikunu
riveduti fl-Istati Membri kollha u infurzati kull meta hu meħtieġ fuq
bażi ta’ evalwazzjoni tar-riskju każ b'każ. L-evalwazzjoni
għandha tqis ir-rotot tal-passa tat-tjur ta’ l-ilma u sitwazzjonijiet
fejn l-għasafar selvaġġi jistgħu jiġu f’kuntatt
mill-qrib ma’ għasafar domestiċi (eż
f’għadajjar). F’sitwazzjonijiet ta’ riskju, it-tilqim
jista’ jitqies ukoll.</p>
<p>Il-grupp ta’ esperti jirrakkomanda wkoll li l-Istati Membri
għandhom jinplimentaw <u>programmi ta’ għarfien</u> addizzjonali
li jħeġġu l-bdiewa jtejbu l-miżuri ta’
bijosigurtà; jirrevedu u jaġġornaw il-<u>pjanijiet ta’
kontinġenza</u> għall-influwenza tat-tjur li diġà huma
mwaqqfa skond il-leġiżlazzjoni ta’ l-UE u jassiguraw li
l-<u>miżuri u l-kontrolli </u>eżistenti <u>fil-fruntieri esterni
ta’ l-UE</u> huma applikati bi sħiħ fir-rigward sew tal-kunsinni
kummerċjali kif ukoll ta’ l-importazzjonijiet personali minn
individwi u partikolarment fir-rigward ta’ l-għasafar domestiċi.
Fil-pjanijiet ta' kontinġenza, il-ħtieġa li tingħata
protezzjoni xierqa lill-ħaddiema fis-settur tat-tjur ta’ l-irziezet
f’riskju ta’ infezzjoni għandha titqies bi sħiħ.
Fl-aħħarnett, tagħrif xieraq u affidabbli fir-rigward ta’
prodotti tat-tjur ta’ l-irziezet għandu jkun ipprovdut
lill-konsumaturi għall-prevenzjoni ta’ kull nuqqas ta’
fiduċja tal-konsumatur.</p>

