<h1>
<a name="Heading4"></a><b>LIFE – třetí země pro
rok 2005: Komise financuje projekty v oblasti životního
prostředí ve třetích zemích částkou přes
šest milionů EUR</b></h1>
<p><b><i>Evropská komise schválila financování 15
nových projektů v oblasti životního prostředí
ve Středomořské a Pobaltské oblasti podle programu LIFE
– třetí země pro rok 2005. Tyto projekty se
zaměřují na budování kapacit. Představují
celkovou investici 9 223 000 EUR, z čehož EU
uhradí částku 6 348 240 EUR.</i></b></p>
<p>„Udržitelného rozvoje je možno dosáhnout pouze
tehdy, je-li považován za společný cíl: cokoliv je
podniknuto v jedné zemi nebo oblasti, bude mít dopad na
životní prostředí v širším slova
smyslu,“ řekl Stavros Dimas, komisař pro životní
prostředí. „Na základě vzájemné podpory a
spolupráce můžeme přispět k rozvoji a
provádění politiky v oblasti životního
prostředí v sousedních zemích, která
odpovídá potřebám občanů v současnosti i
v budoucnosti.“</p>
<p>Evropská komise vybrala pro financování
prostřednictvím programu LIFE – třetí země 15
projektů situovaných do Alžírska, Bosny a Hercegoviny,
Chorvatska, Izraele, Jordánska, Libanonu, Maroka, Ruska, Tuniska, Turecka,
Západního břehu Jordánu a pásma Gazy. </p>
<p>Tyto projekty se zaměřují na zlepšování
životního prostředí a dosažení
udržitelného rozvoje tím, že přispívají
k vytváření nebo posilování
příslušných institucí, politik, nástrojů pro
sledování, školicích zařízení, sítí
a databází. </p>
<p>Zahrnují širokou škálu otázek od
nakládání s odpady a prevence a omezování
průmyslového znečištění až po
sledování půdy a klimatické změny. Některé
projekty podporují posun směrem k nařízením EU
pro oblast životního prostředí nebo ke spolupráci
na regionální či nadnárodní úrovni. </p>
<p>Celkové náklady na projekty činí 9 223 000 EUR.
Financování ze strany EU představuje přibližně 69
% této částky. </p>
<p>LIFE – třetí země je součástí programu
LIFE. Program LIFE je finančním nástrojem EU
podporujícím projekty v oblasti životního
prostředí a ochrany přírody v celé EU a
rovněž v některých kandidátských,
přistupujících nebo sousedních zemích. Jeho cílem
je přispívat k rozvoji a provádění politiky EU
v oblasti životního prostředí financováním
konkrétních akcí. Od roku 1992 se LIFE finančně
spolupodílel přibližně na 2 500 projektech, a
přispěl tak k ochraně životního
prostředí částkou 1 500 milionů EUR. </p>
<p>Program LIFE – třetí země konkrétně
přispívá ke zřizování kapacit a
správních struktur a napomáhá rozvoji politik v oblasti
životního prostředí a akčních programů ve
třetích zemích sousedících se Středozemním a
Baltickým mořem<sup><b><a name="fnB1" href="#fn1">[1]</a></b></sup>.
</p>
<p>Dvě další složky programu LIFE (LIFE –
příroda a LIFE – životní prostředí) se
zaměřují na ochranu přírody a inovaci
opatření v oblasti ochrany životního
prostředí. Informace o projektech schválených v rámci
LIFE – životní prostředí a LIFE –
třetí země jsou k dispozici v tiskových zprávách
<a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1155</a>
a <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>.</p>
<p>Současný program LIFE („LIFE III“) skončí na
konci roku 2006. Komise navrhla nový program s názvem „LIFE
+“, který by měl probíhat v letech 2007–2013, s
rozpočtem 2 190 milionů EUR. Jeho konečné
schválení a rozpočet je nyní v jednání Rady
ministrů a Evropského parlamentu. <br>Přehled 15 vybraných
projektů ve třetích zemích najdete v příloze
této tiskové zprávy. Podrobnější informace o
každém projektu jsou k dispozici na internetové
adrese:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><a name="_Toc106433683"></a><b>PŘ&#205;LOHA</b></p>
<p><b>Přehled projektů LIFE – třetí země pro rok
2005 podle zemí</b></p>
<p><b>Bosna a Hercegovina – 1 projekt</b></p>
<p>Příjemcem grantu na projekt je Institut vodního
inženýrství Fakulty inženýrského stavitelství
(Hydro Engineering Institute of Civil Engineering Faculty) v Sarajevu;
spolufinancování ze strany EU činí 299 250 EUR. Projekt
se zaměřuje na provádění „integrovaného
postupu při udělování povolení v oblasti
životního prostředí“ soustředěného na
nejlepší dostupné techniky pro potravinářský a
nápojový průmysl. Přes snížení míry
průmyslové činnosti po válce má v Bosně a
Hercegovině průmyslové znečištění stále
značný dopad na životní prostředí. </p>
<p><b>Chorvatsko – 4 projekty</b></p>
<p>Příjemcem grantu na první projekt je Chorvatská agentura
pro životní prostředí (Croatian Environment Agency);
spolufinancování ze strany EU činí 533 700 EUR. Projekt
se zaměřuje na vytvoření vnitrostátních norem a
metod pro program sledování půdy splňujících
požadavky EU. Rovněž se snaží stanovit místa pro
celostátní stanice pro sledování půdy se
souřadnicemi pro zemědělskou půdu, lesní půdu a
kontaminovanou půdu a stanovit možná referenční centra
pro shromažďování a analyzování údajů a
dále vypracovat návrhy na vybudování systému
sledování půdy, včetně finančního plánu
na budoucí provoz systému. </p>
<p>Příjemcem grantu na druhý projekt je národní
vodohospodářská agentura Chorvatské vody (Croatian Waters);
spolufinancování ze strany EU činí 211 571 EUR. Projekt
se zaměřuje na zřízení nové laboratoře pro
analýzu biologického rozkladu odpadních vod. Přispěje
k vnitrostátní strategii v oblasti ochrany vody a
napomůže dodržování rámcové směrnice EU
o vodě. </p>
<p>Příjemcem grantu na třetí projekt je veřejná
služba přírodního parku Lonjsko Polje (Lonjsko Polje Nature
Park Public Service);  spolufinancování ze strany EU činí
496 845 EUR. Projekt se zaměřuje na rozvoj a zlepšení
integrovaného řízení povodí prostřednictvím
vývoje konzultačních postupů zahrnujících
zúčastněné subjekty. Postup plánování
řízení zajistí, aby se přihlíželo
k potřebám mokřadů.  Bude vypracován
udržitelný systém řízení pro
návštěvníky a strážci chorvatských
chráněných oblastí budou odpovídajícím
způsobem vybaveni. </p>
<p>Příjemcem grantu na čtvrtý projekt je
Záhřebská univerzita, Fakulta inženýrského
stavitelství (University of Zagreb, Faculty of Civil Engineering);
spolufinancování ze strany EU činí 492 584 EUR. Projekt
spočívá v pomoci ministerstvu pro ochranu
životního prostředí, územní
plánování a výstavbu při vytváření
udržitelného systému nakládání se stavebním a
demoličním odpadem. Budou analyzovány stávající
údaje o skládkách odpadů, množství a typu
stavebního a demoličního odpadu, aby se získal přehled
o současném stavu a určily se oblasti, kde údaje chybí.
Budou vybrána typická místa reprezentující celou
škálu velikostí, typů odpadu a použitých
logistických systémů. V pilotní oblasti,
Záhřebu, bude shromážděný materiál
recyklován v pilotním recyklačním závodě na
skládce v Jakuševaci. Stavebnictví v Chorvatsku produkuje
ročně 2 miliony tun stavebního a demoličního odpadu.
Z tohoto odpadu je v současnosti recyklováno a znovu
využito méně než 5 %. </p>
<p><b>Pásmo Gazy a Západní břeh Jordánu – 2
projekty</b></p>
<p>Příjemcem grantu na první projekt je město Hebron;
spolufinancování ze strany EU činí 770 000 EUR. Projekt
se zaměřuje na vypracování nového právního
předpisu pro životní prostředí ve městě
Hebronu týkajícího se nakládání s odpadem, kalem a
vodou používanou při zpracování mramoru. </p>
<p>Bude zřízena síť palestinských a italských
asociací producentů mramoru a bude vybudováno pilotní
středisko pro recyklaci průmyslových odpadních vod a
odlučování uhličitanu vápenatého. </p>
<p>Příjemcem grantu na druhý projekt je Institut
aplikovaného výzkumu (Applied Research Institute)
v Jeruzalémě; spolufinancování ze strany EU
činí 200 819 EUR. Cílem projektu je pomoci při rozvoji
místních strategií udržitelného rozvoje a
šířit poznatky získané z předchozího
výzkumu. V praxi se zaměřuje na zajištění a
udržení zapojení ze strany vybraných místních a
vnitrostátních orgánů, na vytvoření
zeměpisného informačního systému (GIS, souboru
inteligentních map a jiných znázornění
ukazujících charakteristické znaky na zemském povrchu a
vztahy mezi nimi) a dále na posílení technických kapacit
dotčených obcí a okresních správ.  Poznatky
získané prostřednictvím tohoto projektu budou
předány jiným místním orgánům na
Západním břehu Jordánu, aby se podpořilo i jejich
provádění podobných udržitelných iniciativ. </p>
<p><b>Izrael – 2 projekty</b></p>
<p>Příjemcem grantu na první projekt je Regionální rada
Horní Galileje (Upper Galilee Regional Council); spolufinancování
ze strany EU činí 369 442 EUR. Cílem je vytvořit
rámec pro vyvážený rozvoj a potřeby v oblasti
životního prostředí v oblasti Horní Galileje, a
tím umožnit využívání zdrojů
udržitelným způsobem. Bude vypracován směrný
plán pro využívání půdy, řízení
v oblasti životního prostředí, protipovodňovou
prevenci a správné odvodňování. Projekt
podpoří účast veřejnosti na plánování a
rozhodovacích procesech, rozvoj ekoturistiky spolu s ochranou
přírodních zdrojů, změny ve vzorcích
destruktivního chování prostřednictvím
vzdělávacích programů a prosazování
právních předpisů, podpoří ekologickou
zemědělskou praxi a vytvoří správní rámec pro
provádění, řízení a dodržování
směrného plánu.</p>
<p>Příjemcem grantu na druhý projekt je Heschelovo středisko
pro studium a vedení v oblasti životního prostředí
(Heschel Center for Environmental Learning and Leadership);
spolufinancování ze strany EU činí 334 934 EUR. Projekt
se zaměřuje na rozsáhlou celostátní výstavbu
kapacit v oblasti životního prostředí
v místních samosprávách po celém Izraeli. Budou
školeni právníci, odborníci na obecní samosprávu a
starostové a budou vytvořeny sítě pro jejich propojení.
Budou vyvinuty nástroje pro udržitelnost
v plánování měst, řízení a
legislativě (vyhlášky) a bude podpořena síť
spojující izraelské iniciativy. </p>
<p><b>Jordánsko – 1 projekt</b></p>
<p>Příjemcem grantu na projekt je Hašemitská univerzita;
spolufinancování ze strany EU činí 473 701 EUR. Tento
projekt se zaměřuje na rozvoj strategií a nástrojů
určených pro řešení problémů
způsobených nárůstem turistiky. Díky partnerství
s odvětvím cestovního ruchu budou uskutečněny
pilotní opatření a studie ve dvou hotelech, aby tak došlo ke
zlepšení jejich vlivu na životní prostředí.
Prostřednictvím workshopů budou závěry, strategie a
nástroje vyvinuté během projektu představeny všem
zúčastněným subjektům. Bude navržen
řídicí nástroj a e-learningový modul na podporu
řízení v oblasti životního prostředí
v odvětví cestovního ruchu jako celku. </p>
<p><b>Maroko – 1 projekt</b></p>
<p>Příjemcem grantu na projekt je Univerzita v Chouaib Doukkali;
spolufinancování ze strany EU činí 438 228 EUR. Projekt
se zaměřuje na vývoj účinného kompostovacího
systému v rámci pilotní studie pro zpracování kalů
produkovaných čističkami odpadních vod a úpravnami
pitné vody, aby bylo možno v Maroku produkovat vysoce kvalitní
kompost. </p>
<p>Roční produkce kalů z čistíren odpadních
vod v Maroku je přibližně 430 000 tun a prudce se
zvyšuje. Kaly se většinou skladují v blízkosti
čističek odpadních vod a pak se použijí pro půdu
bez předchozího zpracování nebo se vypustí na
nekontrolované skládky. </p>
<p><b>Libanon – 1 projekt</b></p>
<p>Příjemcem grantu na projekt je Arcenciel;
spolufinancování ze strany EU činí 449 697 EUR. Tento
projekt navrhuje zahájit v Libanonu vnitrostátní politiku v
oblasti řízení a zpracování infekčního
nemocničního odpadu. Činnosti zahrnují zpracování
nemocničního odpadu v oblasti Jižního Mont Libanu,
vyškolení nemocničního personálu a zahájení
kampaně na zvyšování povědomí o
nemocničním odpadu. </p>
<p><b>Rusko – 1 projekt</b></p>
<p>Příjemcem grantu na projekt je Městské středisko
životního prostředí (Municipal Institution Environment
Center) ECAT v Kaliningradě; spolufinancování ze strany EU
činí 492 837 EUR. Tento projekt v Kaliningradu
podpoří a usnadní zlepšování činnosti
průmyslových podniků, pokud jde o životní
prostředí a bezpečnost. Usiluje o zajištění
účinné kontroly a sledování těchto podniků
příslušnými orgány. Toho bude dosaženo
prostřednictvím podpory integrované prevence
znečištění a kontrolní činnosti a dále
rozvojem a použitím řídicích systémů
v oblasti životního prostředí a bezpečnosti.
Všechny subjekty zapojené do průmyslové činnosti
oblasti budou o těchto nástrojích informovány a budou
proškoleny prostřednictvím seminářů a
workshopů. Všechny příslušné informace budou
k dispozici na internetové informační stránce.
V Kaliningradu se nachází asi 80 % regionálních
vnitrostátních průmyslových odvětví
(přibližně 300 velkých a středních a 40 000
malých průmyslových podniků). </p>
<p><b>Tunisko, Alžírsko a Maroko – 1 kombinovaný
projekt</b></p>
<p>Příjemcem grantu na tento kombinovaný projekt je
pozorovací stanice pro Saharu a Sahel (Observatoire du Sahara et du Sahel);
spolufinancování ze strany EU činí 526 144 EUR.
Hlavním cílem projektu je zabránit krizím
způsobeným suchem v této části jižního
pobřeží Středozemního moře zavedením
systému včasného varování a posílením
operativních kapacit těchto zemí. Bude vyvinut společný
informační systém pro sucho a soubor společných metodik
včasného vyhodnocení.  Dotyčná vnitrostátní
území budou rozdělena na ekoregiony a bude posouzeno
ohrožení struktur těchto ekoregionů. Výsledky a
know-how získané během projektu budou předány
přímým uživatelům, subjektům s pravomocí
přijímat rozhodnutí a institucím těchto tří
zemí.</p>
<p><b>Turecko – 1 projekt</b></p>
<p>Příjemcem grantu na projekt je turecká kancelář
Regionálního environmentálního centra pro střední
a východní Evropu (Regional Environmental Centre);
spolufinancování ze strany EU činí 252 488 EUR.
Jedná se o projekt zaměřený na budování kapacit
v souvislosti s klimatickými změnami. Projekt bude usilovat
o působení na vnitrostátní správní orgány, o
podporu mezivládní spolupráce, o zvýšení
povědomí zúčastněných subjektů a
zlepšení jejich úlohy v rámci diskuze o
klimatických změnách. Projekt bude přímo podporovat
rozvoj politik týkajících se klimatických změn
v problematických oblastech a bude posilovat účast
veřejnosti a přístup k informacím o životním
prostředí. </p>
<hr><p><sup><b><a name="fn1" href="#fnB1">[1]</a></b></sup>
	Oprávnění k účasti na programu LIFE –
třetí země mají: Albánie, Alžírsko, Bosna a
Hercegovina, Chorvatsko, Egypt, Izrael, Jordánsko, Libanon, Maroko,
Sýrie, Tunisko, Turecko, Západní břeh Jordánu a
pásmo Gazy a baltské pobřeží Ruska (Kaliningradská
a Petrohradská oblast).</p>


