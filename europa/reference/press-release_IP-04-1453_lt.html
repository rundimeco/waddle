<h1>
<a name="Heading4"></a><b>Europos </b><b>kaimynystės politika:
pirmieji veiksmų planai</b></h1>
<p><b><i>Moldova, Ukraina, Marokas, Tunisas, Jordanija, Izraelis ir Palestinos
vyriausybė yra pirmieji ES kaimynai, su kuriais ji suderino veiksmų
planus, kuriais remiantis bus įgyvendinamas naujasis Europos
kaimynystės politika pagrįstas ES pasiūlymas. Šiandien
Europos Komisijos patvirtinti pirmieji planai yra derybų su kiekviena
šalimi rezultatas: kiekvienu atveju sukurtas specifinis planas,
atspindintis specifinius šalies poreikius. Veiksmų planai padės
stiprinti demokratiją, gerą administravimą, teisinę
valstybę, žmogaus teises bei modernizuoti ekonomiką. Kalbant apie
konkrečią jų naudą, reikia paminėti jų
teikiamą galimybę dalyvauti kai kuriose ES programose ir bendrojoje
rinkoje. Be to, ES suteikia kryptingesnę pagalbą tarpvalstybinėms
problemoms, pavyzdžiui, migracijos ir nelegalios prekybos, spręsti,
taip pat geresnius vidaus ryšius ir fizinius ryšius su ES tokiose
srityse, kaip energija ir transportas. </i></b></p>
<p><i>„Mano tikslas –išsiplėtusias ES sienas apsupti
draugų ratu, – teigė Benita Ferrero-Waldner, už
išorės santykius ir Europos kaimynystės politiką atsakinga
Komisijos narė. – Dirbdami kartu su kaimynais, parengėme
kiekvieno partnerio poreikius atitinkančius individualius planus.
Mūsų pasiūlymas – glaudesnis bendradarbiavimas, daugiau
finansinės pagalbos ir galimybė gauti daugiau naudos iš
artimesnių santykių su Europa – suteiks konkrečią
naudą abiems dalyviams įvairiose srityse, nuo švietimo iki
aplinkosaugos ir nuo transporto iki kovos su terorizmu.“</i></p>
<p>Veiksmų planuose atsispindi ES pasiryžimas neleisti, kad aplink
išsiplėtusią ES atsirastų naujos skiriamosios linijos, ir
pasiryžimas eksportuoti ES stabilumą ir gerovę. Planuose bus
siūloma: </p>
<ul>
<li>pagalba derinant teisės aktus ar įstatymus su ES teisynu siekiant
padidinti galimybę patekti į ES vidaus rinkas;</li>
<li>dalyvauti įvairiose ES programose, kaip antai švietimo,
mokslinių tyrimų, aplinkosaugos ir audiovizualinėse
programose;</li>
<li>sustiprinti bendradarbiavimą tokiose srityse, kaip sienų
kontrolė, migracija, prekyba žmonėmis, organizuotas
nusikalstamumas, pinigų plovimas bei finansiniai ir ekonominiai
nusikaltimai;</li>
<li>gerinti ryšius su ES energijos, transporto ir informacijos
technologijos srityse, </li>
<li>gerinti dialogą ir bendradarbiavimą kovojant su terorizmu,
laikantis įsipareigojimų dėl masinio naikinimo ginklų
neplatinimo bei siekiant išspręsti regioninius konfliktus.
</li></ul><p>Veiksmų planas – tai kiekvienos šalies darbo su ES
ateinančių 3–5 metų darbotvarkė. Planai ne
pakeičia, bet tęsia dabartines Asociacijos arba Bendradarbiavimo
sutartis su kiekvienu partneriu. Jie suteikia galimybę aiškiau
apibrėžti prioritetus ir tampriau susieti finansinę pagalbą
su abipusiai sutartų tikslų įgyvendinimu. „Individualaus
pritaikymo“ principas reiškia, kad kiekvienas partneris pats
nuspręs, kiek jis nori gilinti savo politinius ir ekonominius ryšius
su ES. Kuo labiau partneris bus pasiryžęs žengti praktinius
žingsnius įgyvendinant bendrąsias vertybes, tuo labiau ES bus
pasiryžusi stiprinti tarpusavio ryšius.</p>
<p>Dabar laukiama, kol veiksmų planus patvirtins Taryba ir kol jiems
pritars atitinkama Asociacijos arba Bendradarbiavimo Taryba.</p>
<p>Komisija, demonstruodama savo visišką įsipareigojimą
Ukrainai, priėmė Ukrainos veiksmų planą. Komisija
rekomenduoja, kad Taryba perduotų šį planą ES ir Ukrainos
bendradarbiavimo tarybai patvirtinti tada, kai tik įvykių raida, tarp
jų ir laisvi ir teisingi Prezidento rinkimai, leis numatyti tokio plano
įgyvendinimą. </p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

