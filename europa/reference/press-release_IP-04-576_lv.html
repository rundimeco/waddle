<h1>
<a name="Heading4"></a><b>Eiropas Komisijas
priekšsēdētāja R.Prodi paziņojums, atzīmējot
Paplašināšanās dienu</b></h1>
<p>1. maijs Eiropā ir vēsturiska diena. </p>
<p>Šodien mēs ES ģimenē sveicam 10 jaunas dalībvalstis
un 75 miljonus jaunu ES pilsoņu. </p>
<p>Tagad, kad ir pagājušas piecas desmitgades pēc mūsu
lielā Eiropas integrācijas projekta uzsākšanas, uz visiem
laikiem beidzot ir aizslaucītas "aukstā kara" pēdas, un mēs
dzīvojam vienotā Eiropā. </p>
<p>Lai to panāktu, jauno dalībvalstu iedzīvotājiem un
politiskajiem spēkiem vajadzēja drosmi, apņēmību, un
bija jāpieliek lielas pūles. Vienlaikus arī esošo ES valstu
iedzīvotājiem un vadītājiem vajadzēja rīkoties
tālredzīgi un cēlsirdīgi.</p>
<p>Šonedēļ es ar lielu prieku sveikšu 10 jaunos
kolēģus  Eiropas Komisijā. </p>
<p>Viņi kopā ar saviem tautiešiem bagātinās
Savienību ar kultūru un daudzveidību, kas attīstījusies
10 valstīs ar atšķirīgām vēsturiskām
saknēm, kas sniedzas gadsimtu dzīlēs. </p>
<p>Paplašināšanās kļūst par realitāti, un
Eiropas tautas to atzīmēs, rīkojot virkni kultūras
pasākumu – no Īrijas rietumkrasta līdz Polijas austrumu
robežai, no Valetas dienvidos līdz vistālākajam Somijas
ziemeļu punktam. Šajā dienā eiropieši atzīmē
to, ka viņus vairs nešķir mākslīgi radītas
ideoloģiskās barjeras.</p>
<p>Kā Eiropas Komisijas priekšsēdētājs es vēlos
uzsvērt, ka Komisijas uzdevums ir kalpot Eiropas iedzīvotājiem.
Mūsu darbs ir panākt, lai Eiropas Savienība darbojas
iedzīvotāju labā, radīt lielāku skaitu labāku
darbavietu, nodrošināt konkurētspējīgāku
ekonomiku, tīrāku vidi, vēl labākas kvalitātes
pārtiku un brīvības un tiesiskuma telpu, ko neapdraud
noziedzības un terorisma briesmas. </p>
<p>Tomēr paplašināšanās nozīmē ne tikai to.
Nesen, viesojoties Prāgā, Īrijas premjerministrs un Padomes
priekšsēdētājs Bertijs Aherns teica:
“Paplašināšanās nozīmē ne tikai robežu,
bet arī domāšanas paplašināšanu.”</p>
<p>Es priecājos un esmu lepns par milzīgajiem panākumiem, ko esam
guvuši, apvienojot kādreiz sašķelto kontinentu, tomēr
es arī saprotu, ka tas ir tikai sākums.</p>
<p>Katram no jaunās Eiropas Savienības 455 miljoniem
iedzīvotāju tagad ir jāpieliek roka, lai mūsu visu
iesāktais kopīgais darbs virzītos uz priekšu. Taču
mēs nevaram šo virzību pieņemt kā pašsaprotamu
lietu. Mūsu sasniegumi nav neatgriezeniski. Sadarbojoties mēs
pastāvīgi sastapsimies ar šķēršļiem un
grūtībām.</p>
<p>Taču, vienoti dažādībā, mēs būsim
stiprāki un mums būs lielākas iespējas rast risinājumus
kopējām problēmām. Vienoti dažādībā,
mēs varam efektīvāk darboties, lai visiem sniegtu
drošību un labklājību. </p>
<p>Es aicinu visus eiropiešus piedalīties mūsu apbrīnojamo
sasniegumu nosvinēšanā.</p>
<p>Esiet sveicināti jaunajā Eiropā!</p>

