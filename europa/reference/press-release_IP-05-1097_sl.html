<h1>
<a name="Heading4"></a><b>Komisija spodbuja razvoj regionalnih
letališč in mobilnost v Evropi</b></h1>
<p><b><i>Komisija je po obsežnem javnem
posvetovanju</i></b><sup><i><a name="fnB1" href="#fn1">[1]</a></i></sup><b><i>
sprejela nova pravila, ki bodo spodbujala razvoj regionalnih letališč.
Ta pravila natančno določajo pogoje, pod katerimi se lahko pomoči
za začetek poslovanja odobrijo letalskim družbam, ki odpirajo nove
linije z odhodi z regionalnih letališč. Vzpostavitev regionalnih
letalskih povezav bo spodbujala mobilnost in regionalni razvoj v Evropi. Jasna
pravila, ki so bila danes sprejeta, zagotavljajo enako obravnavanje javnih in
zasebnih letališč ter preprečujejo, da bi imele družbe
prejemnice neupravičene ugodnosti v primerjavi z drugimi družbami. Te
smernice prav tako vsebujejo navodila za letališča in države
članice o javnem financiranju letališč. </i></b></p>
<p>Podpredsednik Jacques Barrot, pristojen za promet, je
izjavil <i>:&#8222;Evropska komisija želi spodbuditi razvoj
regionalnih letališč in mobilnost državljanov. Ta nova pravila
regionalnim letališčem zagotavljajo pravno varnost, potrebno za njihov
razvoj in njihove odnose z letalskimi družbami in javnimi
organi“.</i></p>
<p>Zaradi krepitve konkurence na evropskem letalskem trgu, zlasti s pojavom
nizkocenovnih letalskih družb, so številna letališča
začela obratovati, da bi nekatere družbe spodbudila k vzpostavitvi
novih povezav. Ta razvoj omogoča širšo in bolj dostopno ponudbo
letalskih prevozov za vse evropske državljane. Prispeva k regionalnemu
gospodarskemu razvoju in zmanjšanju zastojev na vozliščih.
Komisija namerava spodbuditi te spremembe in hkrati zagotoviti enako
obravnavanje vseh upravljavcev letališč in vseh družb ter
pravilno uporabo javnih sredstev.</p>
<p>Nove smernice vzpostavljajo varen pravni okvir za sporazume med
letališči in letalskimi družbami. Sprejete so bile po
obsežnem posvetovanju, zlasti z zadevnim sektorjem in državami
članicami. Nove smernice bodo omogočale večjo preglednost in
preprečevale vsakršno diskriminacijo pri sporazumih, ki jih sklenejo
regionalna letališča in letalske družbe za pomoči za
začetek poslovanja. Smernice zagotavljajo enakovredno obravnavanje javnih
in zasebnih letališč.</p>
<p>Če se letališče odloči, da bo družbi odobrilo
državno pomoč, ki ni opravičljiva izključno z njegovim
komercialnim interesom, bo ta pomoč sprejemljiva, če bo namenjena
kritju (do največ 30 do 50 %) dodatnih stroškov, povezanih z odprtjem
nove linije, ki vključujejo stroške trženja ali stroške
namestitve na zadevnih regionalnih letališčih. Linija, ki bo prejela
pomoč, se mora na koncu izkazati za donosno; zato se mora pomoč
postopno zmanjševati in trajati največ 3 leta (ali 5 let za regije z
omejenimi možnostmi in najbolj oddaljene regije). Zadevna
letališča bodo zlasti letališča, katerih letni promet ne
presega 5 milijonov potnikov. Komisija bo smernice začela uporabljati po
njihovi objavi v Uradnem listu. </p>
<p>Nove smernice pojasnjujejo tudi okvir javnega financiranja
letališč, zlasti pa naložb v letališko infrastrukturo.
Evropski letališki sektor je pred nekaj leti začel postajati vse bolj
konkurenčen, zaradi česar je Evropsko sodišče
letališča načeloma opredelilo kot gospodarske subjekte.
Letališka infrastruktura je temelj poslovnih dejavnosti letališč,
vendar pa v nekaterih primerih prispeva tudi k uresničitvi ciljev
regionalnega gospodarskega razvoja, prostorskega načrtovanja in
dostopnosti. Smernice natančno določajo način uporabe pravil
konkurence za poslovne dejavnosti letališč, hkrati pa upoštevajo
naloge, ki jih lahko opravljajo v splošnem interesu.</p>
<hr><p><sup><b><a name="fn1" href="#fnB1">[1]</a></b></sup> <a href="">	</a><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=en">IP/05/149</a></p>


