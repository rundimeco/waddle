<h1>
<a name="Heading4"></a><b>Kitas kaimo plėtros etapas: geriau,
plačiau, paprasčiau</b></h1>
<p><b><i>Europos Komisija priėmė pasiūlymą sustiprinti ES
kaimo plėtros politiką ir žymiai supaprastinti jos
įgyvendinimą. Atsižvelgdama į piliečių
prašymą pagrindinį dėmesį skirti aplinkosaugai, maisto
saugai ir kokybei, Komisija nori, kad kaimo
plėtrai<sup><a name="fnB1" href="#fn1">[1]</a></sup> naujojoje reformuotoje
Bendrojoje žemės ūkio politikoje (BŽ&#362;P) tektų
gerokai svarbesnis vaidmuo. Priėmus pasiūlymą, bus padidintas
kaimo plėtrai skirtas ES finansavimas, kuris sieks 13 milijardų
eurų kasmet 2007-2013 m. laikotarpiu. Pradėjus naudoti vieną
finansavimo ir programavimo priemonę, naująją politiką bus
paprasčiau valdyti ir kontroliuoti. Padidės nuoseklumas, skaidrumas ir
aiškumas. Valstybės narės įgys daugiau laisvės,
pasirinkdamos programų įgyvendinimo būdus.</i></b></p>
<p>Francas Fišlesris, [Franz Fischler] EK narys, atsakingas už
žemės ūkį, kaimo plėtrą ir žuvininkystę,
pareiškė: „<i>Vienas fondas, viena programa, vieninga
kontrolė</i> - <i> toks yra naujosios, efektyvesnės, nuoseklios, ir
aiškios kaimo plėtros politikos principas.“</i></p>
<p>Komisijos narė Sandra Kalniete pridūrė: „ <i>Tai taps
gera žinia, ypač naujųjų valstybių narių kaimo
vietovių gyventojams. Į pasiūlymą yra įtrauktos
priemonės, kurios bus pritaikytos konkretiems šių vietovių
ir jų gyventojų poreikiams.“</i></p>
<p><b>Pagrindinės naujosios kaimo plėtros politikos
ypatybės:</b></p>
<ul>
<li>Viena finansavimo ir programavimo priemonė: Europos kaimo plėtros
fondas (EKPF).</li>
<li>Atskira ES kaimo plėtros strategija, labiau orientuota į ES
prioritetus.</li>
<li>Sustiprinta kontrolė, patobulinta įvertinimo ir atsiskaitymų
tvarka. Sąskaitų tikrinimo audito sistema taikoma visoms kaimo
plėtros sritims.</li>
<li>„Iš apačios į viršų“ metodo
stiprinimas. Bus labiau atsižvelgta į valstybių narių,
regionų ir vietinių veikiančių grupių nuomonę,
pritaikant programas vietos poreikiams.</li></ul><p><b>Trys pagrindiniai
tikslai:</b></p>
<p><b>1 kryptis: Žemdirbystės ir miškininkystės
konkurencingumo gerinimas</b></p>
<p>Pavyzdžiai:</p>
<ul>
<li>infrastruktūros, susijusios su žemės ūkio ir
miškininkystės plėtra bei pritaikymu, gerinimas ir
plėtotė;</li>
<li>parama ūkininkams, dalyvaujantiems maisto kokybės programose;</li>
<li>jaunų ūkininkų įsikūrimas;</li>
<li>parama pusiau natūrinį ūkį laikantiems ūkininkams
naujosiose valstybėse narėse, kad jie taptų
konkurencingi.</li></ul><p>1 krypčiai finansuoti turi būti skirta
mažiausiai 15 % šaliai skirtų asignavimų. Maksimalus ES
ko-finansavimas projektams gali būti iki 50 % (konvergencijos regionuose -
75 %).</p>
<p><b>2 kryptis: Aplinkos apsauga ir žemėtvarka</b></p>
<p>Pavyzdžiai:</p>
<ul>
<li>gamtinių kliūčių išmokos kalnuotų
vietovių ūkininkams;</li>
<li>„NATURA 2000“ išmokos; </li>
<li>agrarinės aplinkosaugos priemonės;</li>
<li>gyvūnų laikymo sąlygų išmokos;</li></ul><p>Toliau
bus privaloma taikyti agrarinės aplinkosaugos priemones. Gavėjai
privalo atitikti žemės ūkiui ir miškininkystei taikomus ES
ir nacionalinius privalomus reikalavimus. </p>
<p>2 krypčiai finansuoti turi būti skirta mažiausiai 25 %
šaliai skirtų asignavimų. Maksimalus ES ko-finansavimas
projektams gali būti iki  55% (konvergencijos regionams - 80%).</p>
<p><b>3 kryptis: Gyvenimo kokybės gerinimas ir įvairinimas</b></p>
<p>Pavyzdžiai:</p>
<ul>
<li>ne žemės ūkio veiklos krypčių
įvairinimas;</li>
<li>parama mikroįmonių steigimui;</li>
<li>turizmo skatinimas;</li>
<li>kaimo atnaujinimas;</li></ul><p>3 krypčiai finansuoti turi būti
skirta mažiausiai 15 % šaliai skirtų asignavimų. Maksimalus
ES ko-finansavimas projektams gali būti iki 50% (konvergencijos regionams -
75%).</p>
<p><b>Naujas LEADER priemonės taikymas</b></p>
<p>Kiekvienoje programoje turi būti LEADER elementas, skirtas vietinių
veikiančių grupių vietinės plėtros strategijų
įgyvendinimui. LEADER yra skirta mažiausiai 7 % nacionalinių
programų lėšų. 3 % visos laikotarpiui skirtos finansavimo
sumos bus atidėti į rezervą ir 2012-2013 metais paskirstyti
geriausių rezultatų pasiekusioms valstybėms narėms.</p>
<hr><p><sup><b><a name="fn1" href="#fnB1">[1]</a></b></sup> Išsamesnės
informacijos žr. į <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


