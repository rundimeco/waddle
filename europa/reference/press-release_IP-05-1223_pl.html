<h1>
<a name="Heading4"></a><b>Państwa Członkowskie
popierają propozycję Komisji mającą na celu
przywrócenie sprzedaży wołowiny z
kością</b></h1>
<p><b><i>Na dzisiejszym spotkaniu Stałego Komitetu ds. Łańcucha
Żywnościowego i Zdrowia Zwierząt Państwa Członkowskie
przyjęły zaproponowany przez Komisję projekt wniosku
mającego na celu podwyższenie pułapu wieku, po przekroczeniu
którego z wołowiny należy usunąć kręgosłup. 
Wynik dzisiejszego głosowania może umożliwić
przywrócenie produkcji wołowiny z kością (np. włoskiego
„bistecca alla fiorentina” lub „T-bone steak”) w UE, pod
warunkiem że w odniesieniu do wniosku Parlament Europejski skorzysta z
przysługującego mu prawa kontroli, a Komisja przyjmie go ostatecznie w
ciągu kolejnych dwóch miesięcy. Na podstawie opinii
naukowców z Europejskiego Urzędu ds. Bezpieczeństwa
Żywności (EFSA), projekt decyzji podwyższa próg, po
przekroczeniu którego z ubitego bydła należy usunąć
kręgosłup, z 12 do 24 miesięcy. Jest to pierwszy wniosek aktu
prawnego wprowadzającego zmiany niektórych środków
podjętych przez UE w związku z BSE od czasu opublikowania przez
Komisję w lipcu mapy drogowej w sprawie TSE <a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">(patrz:
dokument IP/05/952</a>). </i></b></p>
<p>Markos Kyprianou, Komisarz ds. Ochrony Zdrowia i Konsumentów
powiedział, że jest to pierwszy krok na drodze do złagodzenia
środków przeciwko BSE stosowanych w Unii Europejskiej i stanowi
pozytywne świadectwo tego, jak wiele wysiłków poczyniła UE w
walce z tą chorobą. „Nie był to łatwy krok”
– powiedział komisarz. „Jego podjęcie poprzedziły
gruntowne badania naukowe, analiza danych statystycznych oraz intensywne
dyskusje z Państwami Członkowskimi i Parlamentem Europejskim.
Jesteśmy głęboko przekonani, że wniosek ten nie wpłynie
na poziom ochrony konsumentów, jaki udało się ustanowić w
ciągu ostatniego dziesięciolecia dzięki stosowanym przez nas
przepisom w sprawie BSE.” </p>
<p>Od października 2000 r. kręgosłup znajdował się na
liście materiałów szczególnego ryzyka (SRM), bowiem
uznawano, że niesie ze sobą szczególnie wysokie
niebezpieczeństwo zarażenia BSE. Prawodawstwo unijne dotyczące
BSE wymaga, aby wszystkie materiały szczególnego ryzyka były
usuwane i niszczone u zwierząt powyżej 12 miesiąca życia,
tak aby uniemożliwić ich przeniknięcie do łańcucha
żywnościowego ludzi i zwierząt. W związku z tym oraz innymi
środkami zmniejszającymi ryzyko zakażenia liczba wykrytych
pozytywnych przypadków BSE w Unii Europejskiej w ostatnich (kilku) latach
znacząco spadła. Odnotowano również, że wiek tych
przypadków stale się podwyższa. Ogólna poprawa sytuacji
pozwoliła Komisji rozważyć ewentualne zmiany niektórych
obowiązujących środków przeciwko TSE, w celu ich
aktualizacji.  </p>
<p>W kwietniu 2005 r. EFSA opublikował opinię, w której opowiada
się za zwiększeniem pułapu wiekowego w odniesieniu do usuwania
kręgosłupa u bydła i stwierdza, że zasadniczo nawet 30
miesięcy może stanowić bezpieczny limit. Na podstawie tej opinii
oraz po uwzględnieniu zdania Państw Członkowskich oraz
Parlamentu, Komisja zaproponowała pułap 24 miesięcy jako
najbardziej praktyczny w celu </p>
<p>zapewnienia jak najwyższego marginesu bezpieczeństwa względem
BSE. Próg ten może w przyszłości zostać zmieniony,
jeżeli tendencja spadkowa w odniesieniu do liczby przypadków BSE
będzie nadal trwała. Mapa drogowa dla TSE daje również
możliwość rewizji innych przepisów związanych z SRM w
krótkim lub średnim okresie na podstawie zmieniającej się
sytuacji w zakresie BSE oraz najnowszych odkryć naukowych.   </p>
<p>Oczekuje się, że podwyższenie granicy wieku w odniesieniu do
usuwania kręgosłupa z mięsa pozwoli uzyskać pozytywny
wpływ na konkurencyjność hodowców i sektora mięsa oraz
zmniejszyć ilość odpadów SRM wytwarzanych w UE.  </p>
<p>Więcej informacji na temat unijnych środków walki z BSE
można uzyskać na stronie internetowej: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

