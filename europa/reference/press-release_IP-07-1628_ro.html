<h1>
<a name="Heading4"></a><b>Preşedintele Comisiei Europene, dl
Barroso, întâlneşte grupul consultativ în materie de energie
şi schimbări climatice</b><b> </b></h1>
<h2>
<a name="Heading7"></a><b><i>Preşedintele Barroso va avea astăzi o
reuniune cu grupul consultativ la nivel înalt în materie de energie
şi schimbări climatice pentru a discuta aspecte precum
provocările viitoare în materie de schimbări climatice, inclusiv
reuniunea ministerială a ONU, care va avea loc în Bali, la 3
decembrie</i></b></h2>
<p>În cadrul unui discurs premergător acestei reuniuni,
preşedintele Barroso a declarat: „UE îşi menţine cu
fermitate angajamentele luate şi îşi va îndeplini
obiectivele stabilite la Kyoto. În acest moment însă, trebuie
să privim dincolo de 2012. Uniunea Europeană şi-a făcut deja
publice intenţiile. Obiectivele noastre sunt cunoscute, angajamentele pe
care ni le-am asumat sunt clare. Sunt ferm convins că, până
în 2020, UE îşi va reduce emisiile de gaze cu efect de seră
până la un nivel cu cel puţin 20% inferior celui din 1999.
Comisia pregăteşte în prezent propuneri specifice destinate
atingerii acestor obiective de către UE. Suntem pregătiţi să
creştem miza, spre o reducere cu 30% a acestor emisii, în cazul
încheierii, la nivel mondial, a unui acord global eficient şi corect
pentru perioada de după 2012. Reuniunea de astăzi îmi oferă
ocazia de a discuta cu experţi la nivel mondial măsurile pe care
intenţionăm să le luăm în vederea atingerii
obiectivelor noastre interne, precum şi strategia noastră
înaintea reuniunii din Bali.”</p>
<p>Grupul la nivel înalt se va întâlni în cadrul
conferinţei intitulate: „Provocarea globală a energiei şi
schimbărilor climatice: viziunea UE privind un viitor durabil după
2012”, organizată de Fundaţia Calouste Gulbenkian din Lisabona.
La conferinţă vor putea participa reprezentanţi ai mediului
academic, ai administraţiei publice la nivel înalt şi ai
mass-mediei de specialitate.</p>
<p>Istoric</p>
<p>În martie 2007, preşedintele Comisiei Europene, dl José Manuel
Durão Barroso, a invitat experţi de înalt nivel, recunoscuţi
pe plan mondial, selectaţi dintr-o gamă variată de ţări
şi discipline, să formeze un grup consultativ în materie de
energie şi schimbări climatice, care să îi furnizeze
consultanţă ştiinţifică. Grupul s-a reunit de două
ori, în martie la Bruxelles şi în iunie la Berlin. </p>
<p>Consiliul European de primăvară a aprobat în mod unanim o
strategie integrată la nivel european privind energia şi
schimbările climatice. La 19 septembrie, Comisia a prezentat deja o serie
de propuneri legislative privind crearea unei veritabile pieţe interne a
energiei, următoarea rundă de propuneri legislative urmând a fi
prezentată în ianuarie. Comisia salută reuniunea ONU la nivel
înalt organizată la New York, considerată un pas important spre
atingerea unui rezultat ambiţios în cadrul reuniunii ministeriale a
ONU care va avea loc în Bali, la 3 decembrie. <br>Informaţii
suplimentare privind componenţa grupului şi obiectivele acestuia pot
fi consultate la adresa</p>
<p><a
href="http://europa.eu/rapid/pressReleasesAction.do?reference=MEMO/07/92">MEMO/07/92</a>
</p>

