<h1>
<a name="Heading4"></a><b>Łączenie przedsiębiorstw:
Komisja wszczyna szczegółowe dochodzenie w sprawie przejęcia
firmy Eurotecnica przez AMI</b></h1>
<p><b><i>Komisja Europejska – zgodnie z rozporządzeniem o kontroli
łączenia przedsiębiorstw – wszczęła
szczegółowe dochodzenie w sprawie proponowanego przejęcia
włoskiej firmy Eurotecnica przez austriacką AMI. Komisja obawia
się, że transakcja mogłaby zakłócić
konkurencję na rynkach melaminy i licencji na technologię produkcji
melaminy. Fakt wszczęcia dochodzenia w żaden sposób nie
przesądza jednak o jego wyniku. Komisja ma teraz 90 dni roboczych (do dnia
6 marca 2006 r.) na podjęcie ostatecznej decyzji stwierdzającej,
czy połączenie to istotnie zakłóciłoby skuteczną
konkurencję w Europejskim Obszarze Gospodarczym lub jego znaczącej
części. Ponieważ obroty stron połączenia nie
przekraczały określonych w rozporządzeniu progów, sprawa nie
leżała w kompetencjach Komisji. Została jednak do niej
odesłana przez niemiecki organ ochrony konkurencji.</i></b></p>
<p>„Chcemy upewnić się, że skutkiem proponowanego
przejęcia nie będzie ograniczenie konkurencji ani podwyższenie
cen dla klientów europejskich” – powiedziała Neelie Kroes,
Komisarz ds. Konkurencji. „Na europejskim rynku melaminy już daje
się zauważyć znaczną koncentrację, a dodatkowo grozi mu
ograniczenie konkurencji z uwagi na brak dostępu do niezbędnej
technologii produkcji dla producentów melaminy i ewentualnych nowych firm
na tym rynku.”</p>
<p>Sprawę odesłał do Komisji niemiecki organ ochrony konkurencji,
z poparciem polskiego urzędu ochrony konkurencji. Wstępne dochodzenie
Komisja rozpoczęła dnia 30 sierpnia 2005 r.</p>
<p>Melamina jest produktem chemicznym o dużym stopniu przetworzenia z
szerokim wachlarzem zastosowań, jak np. zastosowania powierzchniowe (w
przemyśle motoryzacyjnym lub do impregnacji papieru przy produkcji
laminatów), produkcja klejów i spoiw (szczególnie w
przemyśle drzewnym do produkcji płyt wiórowych i
pilśniowych) oraz jako środek zmniejszający
palność.</p>
<p>Agrolinz Melamine International („AMI”) jest wiodącym
producentem melaminy. Dysponuje własną technologią produkcji
melaminy, a licencji na nią nie udostępniała przez ostatnie
dziesięć lat żadnym stronom trzecim.</p>
<p>Eurotecnica jest obecnie jedynym przedsiębiorstwem działającym
w skali globalnej, które wydaje licencje na technologie produkcji melaniny.
Przeprowadza również podstawowe prace inżynieryjne przy budowie
nowych zakładów produkcyjnych, sama jednak nie zajmuje się
produkcją melaminy.</p>
<p>Jak wynika ze wstępnego dochodzenia Komisji, połączenie
może przyczynić się do dalszego wzmocnienia już teraz silnej
pozycji AMI na rynku melaminy. Kupując przedsiębiorstwo, które
jako jedyne działające w skali światowej wydaje licencje na
technologię produkcji melaminy, AMI zwiększa swoje
możliwości utrudniania nowym firmom wejścia na rynek i kontroli
rozwoju obecnych konkurentów. Co więcej, brak presji konkurencyjnej
może zwiększyć prawdopodobieństwo koordynacji
działań handlowych na skoncentrowanym rynku melaminy.</p>
<p>Zdaniem Komisji ryzyko osłabienia konkurencji na tych skoncentrowanych i
niełatwych rynkach jest duże, stąd potrzeba głębszej
analizy. Będzie ona dotyczyła kształtowania się cen melaminy
w sytuacji, gdy producenci nie mają dostępu do technologii produkcji,
co prawdopodobnie nastąpi.</p>

