<h1>
<a name="Heading4"></a><b>Europos Komisija siūlo 2008 m.
paskelbti „Europos kultūrų dialogo
metais“</b></h1>
<p><b><i>Šiandien Komisija priėmė pasiūlymą dėl
Europos Parlamento ir Tarybos sprendimo 2008 m. paskelbti „Europos
kultūrų dialogo metais“.  Šią mintį pirmasis
iškėlė už kultūros reikalus atsakingas Europos
Komisijos narys Jánas Figel’is per klausymą Europos Parlamente
2004 m. rugsėjo mėnesį. Vykdant Bendrijos programas ir kitus
veiksmus iš Europos metų bendrojo biudžeto, kurio lėšos
sudaro 10 mln. EUR, bus finansuojama daug įvairių konkrečių
projektų, kurie bus įgyvendinami 2008 metais. Pagrindinės
šių Europos metų sritys – kultūra, švietimas,
jaunimas, sportas ir pilietiškumas. </i></b></p>
<p>Už švietimą, mokymą, kultūrą ir
daugiakalbystę atsakingas Europos Komisijos narys Jánas
Figel’is, pateikdamas šį pasiūlymą, sakė :
„Pastaraisiais metais Europa išgyveno svarbių pokyčių,
susijusių su nuosekliais Sąjungos plėtros procesais, didesniu
mobilumu, atsiradusiu dėl bendros rinkos sukūrimo ir
suaktyvėjusių žmonių ir prekybos mainų su šalimis,
esančiomis už ES ribų. Tai paskatino europiečių ir
kitų kultūrų, kalbų, etninių grupių bei
religijų sąveiką Europos žemyne ir už jo ribų.
<b>Kultūrų dialogas</b> yra būtinas siekiant suartinti Europos
tautas ir jų įvairias kultūras“. </p>
<p>Todėl Komisija siūlo <b>2008 m. paskelbti kultūrų dialogo
metais</b> – Europos metais, kurie dėl daugiklio efekto
būtų unikali priemonė piliečių, ypač jaunimo,
informuotumui minėta tema didinti. </p>
<p>Bendrieji Europos metų tikslai turėtų būti šie:</p>
<ul>
<li><b>skatinti kultūrų dialogą</b> – priemonę,
padėsiančią Europos piliečiams ir visiems Europos
Sąjungoje gyvenantiems asmenims įgyti žinių ir
sugebėjimų, suteikiančių jiems galimybę valdyti vis
atviresnę ir sudėtingesnę aplinką; </li>
<li><b>didinti Europos piliečių</b> ir visų Europos
Sąjungoje gyvenančių asmenų <b>suvokimą, </b>kaip
svarbu <b>ugdyti aktyvų ir atvirą pasauliui Europos
pilietiškumą</b>, grindžiamą pagarba kultūrų
įvairovei ir bendromis vertybėmis. </li></ul><p>Europos
kultūrų dialogo metai suteikia ypatingą progą labiau
<b>racionalizuoti visas susijusias 2008 m. Bendrijos programas ir veiksmus</b>,
padidinti jų matomumą ir visų šių veiksmų
poveikį atsižvelgiant į teminius metus. Taip susidarys nuoseklus
<b>įvairiapusiškos Bendrijos veiklos, padedančios skatinti
kultūrų dialogą</b>, vaizdas, ir bus didinama programų,
ypač susijusių su kaimyninėmis ir trečiosiomis šalimis,
sąveika. Be to, minėtais teminiais metais valstybės narės
turės glaudžiai bendradarbiauti siekdamos suvienyti savo
pajėgumus informuotumo didinimo ir komunikacijos veiksmams
įgyvendinti.</p>
<p>Komisija siūlo Europos metams skirti <b>10 mln. EUR
biudžetą</b>, iš kurio lėšų būtų
finansuojami <b>trijų rūšių veiksmai</b>, skirti veiklos
programos tikslams įgyvendinti:</p>
<ul>
<li> <b>informavimo</b> apie Europos metų (bus sukurtas jų logotipas)
tikslus <b>reklaminė</b> <b>kampanija</b>; šiai kampanijai
galėtų būti skirta pusė biudžeto;</li>
<li> <b>parama Bendrijos lygio veiksmams</b>; ši parama bus teikiama
ribotam skaičiui pavyzdinių Europos lygio veiksmų,
pavyzdžiui, dideliems šventiniams arba sporto renginiams, kuriais
siekiama didinti informuotumą, ypač jaunimo, apie Europos metų
tikslus; </li>
<li> <b>bendrasis nacionalinio lygio veiksmų</b>, glaudžiai
susijusių su Europa, <b>finansavimas</b>.</li></ul><p>Šių Europos
metų parengiamoji veikla turėtų būti glaudžiai derinama
su Europos lygių galimybių visiems 2007 metų parengiamąja
veikla, siekiant užtikrinti, kad šios dvi iniciatyvos labiau
sąveikautų ir labiau papildytų viena kitą.</p>
<p>Šį pasiūlymą dabar turi apsvarstyti Europos Parlamentas
ir Taryba, o jį <b>priimti pagal bendrojo sprendimo procedūrą
numatyta iki 2006 m. pabaigos.</b></p>
<p>Išsamesnė informacija:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

