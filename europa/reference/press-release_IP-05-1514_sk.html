<h1>
<a name="Heading4"></a><b>Jednotný platobný priestor:
</b><b>plaťte kdekoľvek v EÚ akoby ste boli
doma</b></h1>
<p><b><i>Európska komisia predložila návrhy, ktorými sa
zrušia existujúce právne prekážky, aby umožnila
vznik „jednotného platobného priestoru“ v EÚ.
Ekonomika EÚ tak ročne ušetrí 50 až 100 miliárd
€. Cieľom je zabezpečiť to, aby cezhraničné
platby – prostredníctvom kreditnej karty, debetnej karty,
elektronického bankového prevodu, priamym inkasom z účtu
alebo inými spôsobmi – boli rovnako jednoduché, lacné
a bezpečné ako „vnútroštátne“ platby
v rámci členského štátu. 
V súčasnosti má každý členský
štát svoje vlastné pravidlá pre platby
a ročné náklady na realizáciu platieb medzi týmito
systémami predstavujú 2 až 3 % HDP. Poskytovatelia služieb
si v skutočnosti nemôžu konkurovať
a ponúkať svoje služby v celej EÚ. 
Navrhovaná smernica, známa ako „nový právny
rámec“, bude zárukou rovného a otvoreného
prístupu k trhom platieb a zároveň zvýši
a zjednotí ochranu spotrebiteľa.  Efektívnejší
a konkurencieschopnejší trh platieb bude tiež znamenať
to, že Európania budú platiť menej za základné
bankové služby, na ktoré doposiaľ vynakladali
v rámci EÚ ročne v priemere 34 až 252 €. 
V súčasnosti existujú v rôznych
členských štátoch značné rozdiely
v cenách tých istých služieb: napríklad
bezhotovostnú platbu možno v jednom štáte previesť
zdarma a v druhom stojí viac než desať
eur</i><sup><a name="fnB1" href="#fn1">[1]</a></sup><i>. Smernica platí pre
všetky členské štáty a všetky meny
v rámci EÚ a vytvára jednotný právny
základ pre Jednotný európsky platobný priestor (SEPA)
navrhovaný Európskym platobným výborom.  Cieľom je
vytvoriť jednotný platobný priestor najneskôr do roku 2010.
</i></b></p>
<p>Komisár pre vnútorný trh a služby Charlie Mc Greevy
vyhlásil:<i> „Jednoduchšie, lacnejšie
a rýchlejšie platby – jednotný platobný priestor
bude prínosom pre všetkých Európanov a bude
znamenať značné úspory peňazí pre ekonomiku
EÚ do výšky 50 až 100 miliárd €.  To, že za
tovary a služby budeme môcť platiť v celej EÚ
ako doma, bude znamenať úplne nový rozmer pre naše
bežné nákupy a Európa sa stane pre nás
všetkých ešte viac každodennou realitou.  Jednoduchý
a spoľahlivý právny rámec, ktorý dnes navrhujeme,
je veľkým krokom vpred pri vytváraní tejto reality.  Budeme
čo najužšie spolupracovať s bankovým sektorom
a ECB, aby sme tento systém vytvorili do roku 2010.  Spolieham sa na
to, že bankový sektor, ktorý je zodpovedný za
odstránenie technických prekážok stojacich v ceste
vytvorenia jednotného európskeho platobného priestoru,
urýchli svoju činnosť.“ "</i></p>
<p><b>Prínos</b></p>
<p>Navrhovaná smernica má za cieľ vytvorenie moderného
a harmonizovaného právneho rámca pre integrovaný trh
platieb v EÚ.  Tento spoločný súbor pravidiel
umožní spotrebiteľom nakupovať na základe
informovaného výberu.  </p>
<p>To zníži náklady poskytovateľom platobných
služieb na zabezpečenie súladu s právnymi predpismi
a posilní konkurenciu medzi nimi, keďže bude existovať
väčšia ponuka a žiadne zásadné rozdiely medzi
vnútroštátnymi a cezhraničnými platobnými
systémami.  Po schválení smernica napríklad umožní
využívať služby priameho inkasa z účtu
(bežného a cenovo výhodného spôsobu platieb za
plyn, vodu alebo telefón) na cehraničnom základe.  Tento
spôsob platby zatiaľ v EÚ nie je možný.  </p>
<p>Prínos nového právneho rámca spočíva
najmä:</p>
<ol>
<li>vo <b>zvýšenej konkurencii</b> medzi vnútroštátnymi
trhmi platieb, a to <b>otvorením trhov </b>pre všetkých
potenciálnych poskytovateľov, a <b>zabezpečení
rovných podmienok</b>.  Smernica umožní lepšiu kontrolu
zasielania peňazí a zároveň podnieti inováciu.
</li>
<li>v <b>zlepšení transparentnosti trhu</b> pre
poskytovateľov aj spotrebiteľov <b>prostredníctvom
jednoduchého a plne harmonizovaného súboru pravidiel </b>pre
<b>požiadavky na poskytovanie informácií</b>, ktoré nahradia
odlišujúce sa vnútroštátne predpisy.
</li></ol><p><b>Štandardizácia práv a povinností pre
poskytovateľov a užívateľov platobných
služieb </b>v EÚ so silným dôrazom na vysokú
úroveň ochrany spotrebiteľa.  To zahŕňa
povinné/štandardné jednodňové lehoty na vykonanie
platieb, zodpovednosť poskytovateľa platby za jej správne
vykonanie a záruku za vykonanie platby včas a v plnom
rozsahu.  <br><a name="_Hlt120942517"></a><a name="_Hlt120942518"></a>Tieto
návrhy sa zakladajú na rozsiahlom posúdení vplyvov a na
konzultáciách.  Pre ďalšie informácie pozri <b>FAQs
</b>(<a
href="/rapid/pressReleasesAction.do?reference=MEMO/05/461&format=HTML&aged=0&language=EN&guiLanguage=fr">MEMO/05/461</a>).
Navrhovaná smernica je k dispozícii na tejto internetovej
adrese:</p>
<p><a
href="http://ec.europa.eu/internal_market/payments/framework/index_en.htm">http://ec.europa.eu/internal_market/payments/framework/index_en.htm</a></p>
<hr><p><sup><b><a name="fn1" href="#fnB1">[1]</a></b></sup>  	Štúdia
Reiffeisenbank o bankových poplatkoch za vnútroštátne
platby, september 2005 (<a
href="http://ec.europa.eu/internal_market/payments/docs/reg-2001-2560/impact_en.pdf">http://ec.europa.eu/internal_market/payments/docs/reg-2001-2560/impact_en.pdf</a>)</p>


