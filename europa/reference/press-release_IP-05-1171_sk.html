<h1>
<a name="Heading4"></a><b>Európska komisia rozvíja plán
budúceho výskumného programu</b></h1>
<p><b><i>Európska komisia dnes vymedzila podrobnosti svojho návrhu
nového programu na financovanie výskumu a rozvoja
v období rokov 2007 až 2013. Prostredníctvom
špecifických programov navrhovaných Komisiou sa zavádza do
života rozsiahly koncept známy ako siedmy rámcový program,
ktorý Komisia navrhla v apríli 2005 a ktorý pozostáva
zo štyroch hlavných prvkov: Spolupráca, Myšlienky,
Ľudia a Kapacity. O týchto prvkoch sa bude rokovať
v Európskom parlamente  pred tým, ako sa o nich rozhodne
v Rade.</i></b></p>
<p>Európsky komisár pre vedu a výskum Janez Potočnik
vyhlásil, že <i>„Európa potrebuje pevný rámec pre
svoj výskum od roku 2007“</i>.<i> „Cieľom nášho
návrhu je poskytnúť Európe to, čo si vyžaduje jej
budúcnosť. Teraz je dôležité vyčleniť
dostatočné množstvo finančných prostriedkov, aby sa
umožnilo dosiahnuť výsledky tohto projektu v podobe
väčšej konkurencieschopnosti Európy a lepšej kvality
života jej občanov. Komisia podnikne všetky možné
kroky, aby sa uistila, že po ukončení legislatívneho procesu
budeme pripravení realizovať tieto programy."</i></p>
<p>V súčasnosti sa navrhujú tieto štyri hlavné
špecifické programy:</p>
<p><b><u>Spolupráca</u></b>: Cieľom programu Spolupráca je
získať vedúce postavenie v kľúčových
vedeckých a technologických oblastiach podporovaním
spolupráce medzi univerzitami, výrobnými odvetviami,
výskumnými centrami a verejnými orgánmi
v rámci Európskej únie, ako aj ostatného sveta.
Deväť navrhovaných
tém<sup><b><a name="fnB1" href="#fn1">[1]</a></b></sup> zodpovedá
hlavným oblastiam pokroku v poznaní a technológiách,
v ktorých je potrebné posilniť výskum na
špičkovej úrovni v záujme riešenia európskych
sociálnych, hospodárskych, environmentálnych
a priemyselných výziev.</p>
<p><b><u>Myšlienky</u></b>: Na základe programu Myšlienky sa
zriadi Európska výskumná rada ako celoeurópsky mechanizmus
na podporu skutočne tvorivých vedcov, technikov
a akademických pracovníkov. S najväčšou
pravdepodobnosťou je možné očakávať, že ich
zvedavosť a smäd po vedomostiach prinesú
nepredvídateľné a úžasné objavy, ktoré
môžu zmeniť ľudské chápanie a otvoriť
nové obzory pre technologický pokrok a riešenie
pretrvávajúcich sociálnych a environmentálnych
problémov. </p>
<p><b><u>Ľudia</u></b>: Program Ľudia je zameraný na
kvalitatívne a kvantitatívne posilňovanie ľudských
zdrojov, s ktorými je možné počítať v oblasti
vedy a výskumu v Európe. Účelom tohto programu
bude podnecovať ľudí k tomu, aby sa vydali na
výskumnú dráhu a ďalej ju rozvíjali,
povzbudzovať výskumných pracovníkov, aby zostávali
v Európe a prilákať do Európy najlepšie
mozgy. </p>
<p><b><u>Kapacity</u></b>: Prostredníctvom špecifického programu
Kapacity sa bude zväčšovať výskumná
a inovačná kapacita v celej Európe. To sa má
dosiahnuť takými prostriedkami ako nová výskumná
infraštruktúra, podpora malých a stredných podnikov, rozvoj
„regiónov vedomostí“, uvoľňovanie
výskumného potenciálu v konvergenčných
a najvzdialenejších regiónoch a zlepšovanie
postavenia vedy v spoločnosti.</p>
<p>Komisia tiež prijala program vymedzujúci budúce smerovanie jej
vlastných výskumných kapacít v rámci
generálneho riaditeľstva <b><u>Spoločné výskumné
centrum</u></b>. Týmto programom sa posilní schopnosť
Spoločného výskumného centra poskytovať riadnu
vedeckú a technickú podporu útvarom Komisie
a členským štátom, aby mohli zodpovedajúcim
spôsobom reagovať na nové výzvy, ktoré
prinášajú krízy, núdzové situácie
a hlavné oblasti rozvoja politiky.</p>
<p>Neskôr v tomto roku pripraví Komisia návrh týkajúci
sa pravidiel účasti na rôznych špecifických programoch.
Tieto návrhy budú mať význam z hľadiska snáh
Komisie o zjednodušovanie, ktoré sú zamerané na
lepšie sprístupnenie a zrozumiteľnosť programu pre jeho
používateľov. Už dnešný návrh sa vďaka
svojej jednoduchej a jasnej výstavbe a zníženiu počtu druhov
nástrojov financovania vydal týmto
smerom.<br><a name="_Hlt114913432"></a><a name="_Hlt114913433"></a>Prepojenie na
webovú stránku Generálneho riaditeľstva pre
výskum:<br><a
href="http://ec.europa.eu/research/">http://ec.europa.eu/research/</a><br><a
href="http://ec.europa.eu/research/future/index_en.cfm">http://ec.europa.eu/research/future/index_en.cfm</a></p>
<p><a name="_Hlt114913528"></a><a name="_Hlt114913529"></a>Prepojenie na
webovú stránku Spoločného výskumného centra
generálneho riaditeľstva:<br><a
href="http://www.jrc.ec.europa.eu">http://www.jrc.ec.europa.eu</a></p>
<p>+ <a
href="/rapid/pressReleasesAction.do?reference=MEMO/05/335&format=HTML&aged=0&language=EN&guiLanguage=fr">MEMO/05/335</a>
– <a
href="/rapid/pressReleasesAction.do?reference=MEMO/05/336&format=HTML&aged=0&language=EN&guiLanguage=fr">MEMO/05/336</a></p>
<hr><p><sup><b><a name="fn1" href="#fnB1">[1]</a></b></sup> Zdravotníctvo,
poľnohospodársko-potravinový sektor a biotechnológia,
informačné a komunikačné technológie, nanovedy,
nanotechnológie, materiály a nové výrobné
technológie, energetika, životné prostredie vrátane
klimatických zmien, doprava vrátane aeronautiky, socioekonomické
a humanitné vedy, bezpečnosť a vesmír.</p>


