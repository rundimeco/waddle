<h1>
<a name="Heading4"></a><b>Comisia propune eliminarea
restricţiilor privind spectrul de frecvenţe radio pentru servicii
fără fir inovatoare</b></h1>
<h2>
<a name="Heading7"></a><b><i>Comisia propune astăzi o serie de măsuri
menite să-i ajute pe operatorii de telefonie mobilă din Europa să
ofere şi să dezvolte tehnologii fără fir inovatoare
într-un mod mai simplu şi mai profitabil.</i></b><b><i> În cazul
în care vor deveni documente legislative, propunerile Comisiei, care
vizează deschiderea spectrului de frecvenţe radio pentru servicii
mobile multimedia şi de date avansate (precum serviciile 3G care permit
rularea de secvenţe video şi descărcarea de conţinut pe
telefonul mobil), vor genera o creştere a numărului de servicii
fără fir disponibile şi a posibilităţilor de a alege,
avantaje de care se vor bucura toţi cetăţenii europeni. De
asemenea, noile măsuri comunitare vor determina reducerea costurilor
aferente dezvoltării reţelelor la nivelul industriei
comunicaţiilor fără fir din Europa. </i></b></h2>
<p><i>„Spectrul de frecvenţe radio reprezintă o resursă
economică extrem de importantă, care trebuie gestionată
corespunzător în toată Europa pentru a stimula potenţialul
sectorului telecomunicaţiilor”</i>, a afirmat Viviane Reding,
Comisarul UE pentru Telecomunicaţii.<i> „La nivel european trebuie
aşadar să eliminăm barierele datorate reglementării şi
să facilităm desfăşurarea comunicaţiilor mobile, iar
acest lucru se poate realiza dacă noile tehnologii utilizează spectrul
de frecvenţe radio în comun cu tehnologiile deja existente. Propunerea
de faţă reprezintă un pas concret către o abordare mai
flexibilă, orientată către piaţă, a gestionării
spectrului de frecvenţe radio în Europa. Ea va determina
intensificarea concurenţei în ceea ce priveşte utilizarea
benzilor de frecvenţă şi va spori accesul cetăţenilor
europeni la serviciile multimedia”.</i></p>
<p>Reţelele de telefonie mobilă funcţionează în
condiţii optime utilizând benzi de frecvenţă joasă,
precum cele folosite în prezent de telefoanele mobile GSM. În spiritul
direcţiei propuse de Comisia Barroso cu privire la o mai bună
reglementare (a se vedea <a
href="http://europa.eu.int/rapid/pressReleasesAction.do?reference=IP/05/96&format=HTML&aged=0&language=en&guiLanguage=en">IP/05/96</a>),
Comisia propune abrogarea directivei GSM din 1987. La momentul respectiv,
această directivă a contribuit la succesul tehnologiei GSM în
Europa, prin alocarea anumitor frecvenţe radio (900 MHz şi 1800 MHz)
pentru serviciile GSM. În prezent, documentul nu mai este de actualitate,
deoarece împiedică alte tehnologii avansate, fără fir, de
ultimă generaţie să utilizeze spectrul rezervat în momentul
de faţă serviciilor GSM. </p>
<p>Pentru a răspunde schimbărilor tehnologice şi apariţiei
noilor servicii de comunicaţii paneuropene, Comisia propune, pe
lângă abrogarea Directivei GSM, o nouă decizie care va permite
coexistenţa noilor tehnologii şi a tehnologiei GSM în cadrul
frecvenţelor de 900 MHz şi 1800 MHz, fără ca acest lucru
să afecteze continuitatea funcţionării serviciilor GSM în
UE. </p>
<p>Noua decizie a fost elaborată de către Comisie cu sprijinul
experţilor naţionali în domeniul spectrului de frecvenţe
radio. Bazându-se pe studiile tehnice elaborate de asociaţia
europeană a autorităţilor din domeniul spectrului de
frecvenţe radio şi al telecomunicaţiilor (CEPT), decizia are
obiectivul de a asigura coexistenţa armonioasă a mai multor sisteme
în cadrul şi în jurul acestui spectru de frecvenţe, la
nivelul UE şi al ţărilor învecinate. </p>
<p>Conform evaluărilor Comisiei, măsurile propuse vor avea un efect
economic pozitiv asupra sectorului telecomunicaţiilor şi vor promova
adoptarea de noi servicii fără fir. De asemenea, estimările
specialiştilor din domeniu indică faptul că, în Europa,
industria comunicaţiilor fără fir ar putea realiza în
următorii cinci ani reduceri cumulate ale cheltuielilor de capital de
până la 40%. </p>
<p>Propunerea referitoare la abrogarea directivei GSM necesită aprobarea
oficială a Parlamentului European şi a Consiliului de Miniştri al
UE. Decizia urmează să fie adoptată oficial de către
Comisie. Se estimează că toate măsurile propuse vor fi adoptate
până la sfârşitul acestui an. </p>
<p><b>Context:</b></p>
<p><a name="_Hlt170544473"></a><a name="_Hlt170544474"></a>Actualele propuneri
ale Comisiei fac parte dintr-un întreg pachet de măsuri care
vizează punerea în aplicare a abordării strategice a Comisiei
în ceea ce priveşte promovarea unei utilizări mai flexibile a
spectrului de frecvenţe radio, element important în procesul de
reformare a normelor UE cu privire la telecomunicaţii (a se vedea <a
href="http://europa.eu/rapid/pressReleasesAction.do?reference=IP/06/874&format=HTML&aged=0&language=EN&guiLanguage=en">IP/06/874</a><b>)</b>,
în conformitate cu cele afirmate în comunicarea Comisiei privind
„Accesul rapid la spectrul de frecvenţe pentru serviciile de
comunicaţii electronice fără fir prin mărirea
flexibilităţii” (a se vedea <a
href="http://europa.eu/rapid/pressReleasesAction.do?reference=IP/07/205&format=HTML&aged=1&language=EN&guiLanguage=en">IP/07/205</a>).
Prin adaptarea mediului de reglementare astfel încât să
faciliteze desfăşurarea comunicaţiilor mobile avansate, actualele
propuneri contribuie la îndeplinirea obiectivelor iniţiativei i2010,
care promovează o piaţă internă deschisă şi
concurenţială în domeniul serviciilor care ţin de media
şi de societatea informaţională, în avantajul
cetăţenilor europeni (a se vedea <a
href="http://europa.eu/rapid/pressReleasesAction.do?reference=IP/05/643&format=HTML&aged=0&language=en&guiLanguage=en">IP/05/643</a>).
</p>
<p><b>Pentru mai multe informaţii: </b><br>Politica UE cu privire la
spectrul de frecvenţe radio:</p>
<p><a
href="http://ec.europa.eu/information_society/policy/radio_spectrum/">http://ec.europa.eu/information_society/policy/radio_spectrum/</a></p>

