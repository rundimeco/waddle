<h1>
<a name="Heading4"></a><b>Námorná politika Únie v
budúcnosti, ktorú má Komisia
prekonzultovať</b></h1>
<p><b><i>Európska komisia dnes oznámila svoje rozhodnutie
začať proces konzultácií o námornej politike Únie
v budúcnosti. V oznámení, ktoré spoločne predniesli
predseda José Manuel Barroso a komisár Joe Borg, Komisia uvádza
príčiny, ktoré viedli k tejto iniciatíve. V
oznámení sa uvádza, že more značnou mierou prispieva k
nášmu živobytiu a blahobytu a tiež predstavuje
značný potenciál pre hospodársky rast. Zabezpečenie
maximálneho využitia trvaloudržateľným spôsobom je
preto výzvou. Integrovaný prístup by pomohol vyhnúť sa
sporom a optimalizovať súčinnosti medzi rôznymi
činnosťami súvisiacimi s morom, s cieľom
rozšíriť ich hospodársky potenciál a chrániť
životné prostredie. Tiež by sa tým podporila
väčšia účasť zainteresovaných osôb a
všetkým zúčastneným stranám by sa umožnilo
zvážiť more ako celok a pochopiť dôsledky
každého zo súborov činností, ktoré s ním
súvisia. Pracovný tím pozostávajúci z komisárov,
ktorý má na starosti politiky súvisiace s morom, a ktorého
predsedom je komisár Borg, pripraví konzultačný dokument o
námornej politike Únie v budúcnosti. Po uverejnení tohto
dokumentu, ktoré je naplánované na prvú polovicu
budúceho roku, sa začne rozsiahle pripomienkové konanie o
možných variantoch námornej politiky Únie v budúcnosti.
Komisia potom prehodnotí príspevky a rozhodne, akú formu by
táto nová politika mala nadobudnúť predtým, ako sa
pripravia návrhy v tomto smere.</i></b></p>
<p>Predseda Barroso uviedol: „Minulosť, prítomnosť
i budúcnosť Európy tkvie v moriach a ocánoch.
Len vtedy, ak sa o ne dobre postaráme, budú sa môcť oni
postarať o nás a naše budúce generácie.
Námorná politika v EÚ môže v Európe
pomôcť uvoľniť obrovský rastový potenciál a
zároveň chrániť životné prostredie. Ak sa
zabezpečí zodpovedné riadenie našich spoločných
morských zdrojov, moria a oceány môžu byť aj
v ďalších rokoch zdrojom blahobytu a potešenia pre
každého Európana.  </p>
<p>„Námorná politika by nám umožnila v Únii
určiť, koordinovať a uplatňovať opatrenia spojené
s morom spôsobom, ktorý optimalizuje hospodárske a
rekreačné zisky z mora, a to štýlom, ktorý predstavuje
väčšiu zainteresovanosť a trvalú
udržateľnosť. Veľmi sa teším na prácu s
mojimi kolegami, ako aj s verejnými a súkromnými
účastníkmi na tomto veľkolepom projekte.“ povedal
Komisár Joe Borg, ktorý má na starosti rybné
hospodárstvo a námorné záležitosti.</p>
<p>Predseda Barroso požiadal pána Borga, aby prevzal vedenie
nového pracovného tímu námornej politiky s cieľom
začať rozsiahle konzultácie o námornej politike Únie v
budúcnosti. Zainteresovaní komisári, ktorí sú
zodpovední za svoje oblasti pôsobnosti, sú títo: pán
Verheugen (podnikanie a priemysel), pán Barrot (doprava), pán Dimas
(životné prostredie), pani Hübner (regionálna politika),
pán Potocnik (výskum) a pán Pieblags (energetika). </p>
<p>Ďalší komisári môžu byť tiež
požiadaní, aby sa zúčastnili na tých diskusiách,
ktoré sa budú vzťahovať na témy súvisiace s ich
oblasťou pôsobnosti. Pri príprave konzultačného
dokumentu sa z množstva politických a odborných oblastí
vytvorí expertíza.</p>
<p>More je pre Úniu veľmi dôležité. Dvadsať
členských štátov má pobrežia pokrývajúce
temer 70 000 km. Necelá polovica obyvateľstva EÚ žije do 50
km od pobrežia. Námorné regióny EÚ v 15
členských štátoch už dosiahli HDP nad 40%.  Lodné
staviteľstvo, prístavy, rybné hospodárstvo a s nimi
súvisiace priemyselné odvetvia zamestnávajú dva a pol
milióna ľudí (pozri priložený informačný
materiál a <a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>).</p>

