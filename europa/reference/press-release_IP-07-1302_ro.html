<h1>
<a name="Heading4"></a><b>Reforma bugetului pentru o Europă
în schimbare</b><b> Lansarea unei consultări privind reforma bugetului
2008/2009</b></h1>
<h2>
<a name="Heading7"></a><b><i>Care ar trebui să fie structura şi
orientarea priorităţilor de cheltuieli ale Uniunii Europene pentru a
face faţă provocărilor unei lumi globalizate în
următorii zece ani şi în viitorul mai îndepărtat? Care
este cea mai bună metodă de a furniza resursele necesare
finanţării politicilor UE? Aceste întrebări fundamentale,
precum şi alte întrebări mai tehnice, v</i></b><b><i>or orienta o
amplă consultare privind viitorul finanţelor UE, care a fost
lansată astăzi de Comisia Europeană.  O dezbatere deschisă,
la care sunt invitate toate părţile interesate la nivel local,
regional, naţional şi european, va contribui la definirea
activităţii Comisiei în vederea revizuirii bugetului care
urmează să fie propusă în 2008/2009.</i></b></h2>
<p>Adoptarea documentului de consultare în vederea revizuirii bugetului, la
iniţiativa preşedintelui Comisiei, domnul José Manuel Barroso,
şi a comisarului pentru programare financiară şi buget, doamna
Dalia Grybauskaitė, reprezintă prima etapă publică din
procesul de reformă a tuturor aspectelor legate de cheltuielile şi
resursele UE, conform celor convenite de Parlamentul European, Consiliu şi
Comisie în mai 2006. </p>
<p><i> „Astăzi este prima zi a unei dezbateri fără tabuuri
pe tema priorităţilor de cheltuieli, ceea ce implică în
egală măsură o dezbatere privind politicile care trebuie
aplicate. Cum îşi poate concentra UE cheltuielile pe domeniile care
pot favoriza o Europă a rezultatelor în următoarele decenii? Cum
poate Europa răspunde la globalizare şi cum o poate modela pentru a
stimula creşterea şi locurile de muncă? Cum putem dezvolta o
economie cu un nivel scăzut de carbon, asigurând totodată
securitatea şi competitivitatea aprovizionării cu energie? Avem
astăzi oportunitatea de a începe de la zero,  pentru a analiza care
sunt nevoile UE în materie de cheltuieli în următorii ani şi
care sunt sursele de finanţare a acestor cheltuieli”, a declarat
domnul <b>José Manuel Barroso, </b>preşedinte al Comisiei.  </i></p>
<p><i>„Invităm toţi actorii, de la toate nivelurile, să
participe la o dezbatere deschisă privind provocările viitoare şi
modul în care cheltuielile UE pot fi concentrate pe domeniile care pot
genera cele mai importante beneficii”, a declarat doamna comisar <b>Dalia
Grybauskaitė</b>. „Această consultare, lansată de Comisie
fără condiţii prealabile, ar trebui să pregătească
terenul pentru un nou consens referitor la priorităţile politice
viitoare şi la modul de finanţare a acestora. Fiecare euro cheltuit la
nivel european trebuie să producă valoarea adăugată
maximă în beneficiul cetăţenilor şi contribuabililor
europeni”.</i></p>
<p>Comisia a început deja să lucreze la revizuire, cu un
„bilanţ de sănătate” al politicii agricole comune
iminent şi cu adoptarea, în luna mai a acestui an, a celui de-al
patrulea raport privind coeziunea, care evaluează progresul realizat
în vederea reducerii disparităţilor regionale în cadrul UE.
Revizuirea va cuprinde, de asemenea, şi alte domenii politice. În
plus, Comisia a lansat o serie de studii orizontale şi sectoriale, care
urmează să fie finalizate de experţi externi în
primăvara anului 2008.</p>
<p>Documentul de consultare contribuie la structurarea şi concentrarea
dezbaterii publice privind reforma bugetului pe aspecte şi
întrebări esenţiale:</p>
<ul>
<li>Bugetul UE răspunde în suficientă măsură nevoilor
în schimbare?</li>
<li>Care sunt criteriile care ar trebui utilizate pentru a asigura faptul
că principiul valorii adăugate a Europei este aplicat în mod
eficient?</li>
<li>Cum ar trebui priorităţile de cheltuieli să reflecte cel mai
bine obiectivele politice? Care sunt schimbările necesare?</li>
<li>Cum pot fi îmbunătăţite eficacitatea şi
eficienţa executării bugetului?</li>
<li>Se pot spori în mai mare măsură transparenţa şi
răspunderea în ceea ce priveşte bugetul?</li>
<li>Care sunt principiile care ar trebui să stea la baza veniturilor
bugetare şi cum se pot traduce acestea în sistemul de resurse proprii?
</li>
<li>Menţinerea mecanismelor de corecţie sau compensare este
justificată?</li>
<li>Care ar trebui să fie relaţia dintre cetăţeni,
priorităţile politice şi finanţarea bugetului
UE?</li></ul><p>Toate contribuţiile la acest proces de consultare trebuie
trimise la:<br><a
href="mailto:budget-review@ec.europa.eu">budget-review@ec.europa.eu</a><br>până
la 15 aprilie 2008. Acestea vor fi publicate pe site-ul internet<br><a
href="http://ec.europa.eu/budget/reform/index_en.htm">http://ec.europa.eu/budget/reform/index_en.htm</a>,</p>
<p>unde se pot găsi, de asemenea, documentul de consultare, precum şi
alte informaţii utile privind finanţele UE.</p>
<p>În urma consultării, Comisia va propune revizuirea bugetului
în 2008/2009.</p>

