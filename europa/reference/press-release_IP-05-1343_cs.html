<h1>
<a name="Heading4"></a><b>Zlepšování právní
úpravy pokračuje: Komise chce zjednodušit více než 1
400 právních aktů</b></h1>
<p><b><i>Evropská komise dnes učinila další krok
k naplnění svého závazku modernizovat legislativu EU a
odstranit zbytečnou byrokracii a případné
nadbytečné právní předpisy. Představila
tříletý program, jehož cílem je zjednodušení
stávajících tisíců stránek předpisů EU
(tzv. „acquis“), které byly od roku 1957 přijaty. Po
rozsáhlých konzultacích s členskými státy a
zúčastněnými stranami Komise navrhuje, aby bylo
v příštích třech letech 222 základních
legislativních oblastí (celkem více než 1400
souvisejících právních aktů) zrušeno,
kodifikováno, přepracováno nebo pozměněno. Program bude
pravidelně aktualizován. Nejprve přijdou na řadu
nejvíce zatížená odvětví, jakými jsou
automobily, odpady a stavebnictví. Další odvětví, jako
jsou potraviny, kosmetika, léčiva nebo služby, je budou brzy
následovat. Komise se rovněž hodlá vypořádat
s administrativním zatížením týkajícím
se zejména malých podniků, a to tím, že
zjednoduší obtížné vyplňování
statistických formulářů a modernizuje celní kodex tak,
aby umožňoval elektronickou výměnu informací.
Zjednodušení nelze dosáhnout bez podpory ze strany
spolutvůrců práva – Evropského parlamentu a
členských států. Další informace viz <a
href="/rapid/pressReleasesAction.do?reference=MEMO/05/394&format=HTML&aged=0&language=EN&guiLanguage=fr">MEMO/05/394</a>.</i></b></p>
<p>Předseda Komise José Manuel Barroso k tomu řekl:
<i>„Iniciativa za zlepšování právní úpravy
je základním kamenem partnerství pro růst a
zaměstnanost. Jedním z hlavních bodů našeho
programu „Zlepšování právní úpravy“ je
jednodušší legislativa EU, která zvýší
konkurenceschopnost našich společností. Komise plní, co
slíbila.“</i></p>
<p>Místopředseda Günter Verheugen dodal: „<i>Na
základě této iniciativy se právo EU značně
zjednoduší, což bude mít pozitivní dopad na
konkurenceschopnost naší ekonomiky. Zlepšováním
právních předpisů se však nerozumí oslabení
regulačního charakteru legislativy. Cíle politik se
nemění, ale pro občany a podniky bude snazší,
levnější a efektivnější jich
dosáhnout.“</i></p>
<p>Současný pracovní program do značné míry
vychází z informací, které poskytly členské
státy, zájmové skupiny a občané.
Z předběžné analýzy probíhajících
internetových konzultací (viz IP/05/963) vyplývá, že
velká část reakcí veřejnosti se týká
byrokracie spíše ve spojitosti s vnitrostátními nebo
místními předpisy než v legislativě EU. Proto bude
iniciativa, jejímž cílem je zjednodušení
právní úpravy, nedílnou součástí
národních reformních programů členských
států v rámci partnerství pro růst a
zaměstnanost.</p>
<p>Komise navrhuje toto:</p>
<p><b>1. Rušení právních předpisů EU</b></p>
<p>Komise hodlá z legislativy odstranit ty právní akty,
jež jsou zbytečné, bezvýznamné nebo již
zastaralé. Ve snaze zabránit dalšímu
zastarávání předpisů bude Komise do svých
legislativních návrhů vkládat buď doložku o
časovém omezení platnosti, nebo doložku o revizi.</p>
<p><b><i>Příklady:</i></b></p>
<p>Suky ve dřevě: zrušení směrnice o
třídění dřeva, která definuje kvalitu, velikost
suků a průměr surového dřeva. </p>
<p>Schvalování typů vozidel: 28 směrnic EU
z celkového počtu 56 bude zrušeno a nahrazeno předpisy
Evropské hospodářské komise Organizace spojených
národů (EHK/OSN).</p>
<p><b>2.	Kodifikace</b></p>
<p>Kodifikace značnou měrou přispívá ke
snižování objemu právních předpisů EU a
zároveň umožňuje, aby se texty snáze četly a
poskytovaly větší právní jistotu, což zvyšuje
transparentnost a usnadňuje jejich uplatňování. </p>
<p><b><i>Příklad: </i></b></p>
<p><b><i>Kosmetické prostředky – seskupení 45 směrnic
do jedné</i></b><i>: směrnice Rady 76/768/EHS týkající
se kosmetických prostředků, 7 následných novel a 37
směrnic o úpravách v souvislosti s technickým
pokrokem bude kodifikováno a zjednodušeno prostřednictvím
jediné nové směrnice.</i></p>
<p><b>3.	Přepracování za účelem větší
jasnosti a souladu</b></p>
<p>Přepracování je účinný způsob, jak
právní akt zjednodušit, protože se zároveň
mění a kodifikuje. Prioritou bude slučování
právních aktů s cílem maximalizovat součinnost
předpisů a co nejvíce omezit překrývání a
nadbytečnost a zajistit, aby byla legislativa EU jasnější a
konzistentnější.</p>
<p><b><i>Příklad: </i></b></p>
<p>Problematiku <b>bezpečnosti a ochrany zdraví zaměstnanců
při práci </b>upravuje 20 směrnic. Revizí těchto
textů se harmonizuje periodicita předkládání zpráv
a pravděpodobně bude několik zpráv nahrazeno pouze jedinou,
ve které budou zahrnuty všechny aspekty<i>.</i></p>
<p><b>4.	Větší využívání společné
regulace</b></p>
<p>Společná regulace může být
v případě některých cílů politik
efektivnější a účelnější než
klasické legislativní nástroje. Příkladem
uznávaného nástroje společné regulace je normalizace
nezávislými subjekty. </p>
<p><b><i>Příklad:</i></b></p>
<p>U řady průmyslových výrobků a spotřebního
zboží je značka „ES“ potvrzením, že je
výrobek certifikován a může být nabízen v EU.
Na základě pojetí technické harmonizace v EU se
obsah právních předpisů EU omezuje na základní
požadavky.</p>
<p>Výsledky dosažené v oblastech problematických
z hlediska bezpečnosti, jakými jsou zdravotnické
prostředky nebo stroje, by bezpochyby mohly být uplatněny či
případně rozvinuty v dalších oblastech,
jakými jsou kosmetické prostředky, emise hluku u strojů
či ochrana zdraví a bezpečnost při práci. </p>
<p><b>5. Nařízení jako nástroj
umožňující zjednodušování legislativy</b></p>
<p>Nahrazování směrnic nařízeními může
za určitých okolností vést ke zjednodušení,
neboť nařízení jsou bezprostředně
použitelná, zaručují, že se na všechny aktéry
vztahují v tutéž dobu tatáž pravidla, a
obracejí pozornost k dodržování předpisů EU.
Při konzultacích měl tento způsob
zjednodušování velmi velkou podporu. <br>Více
informací:</p>
<p><a
href="http://ec.europa.eu/enterprise/regulation/better_regulation/simplification.htm">http://ec.europa.eu/enterprise/regulation/better_regulation/simplification.htm</a></p>

