<h1>
<a name="Heading4"></a><b>Läänemere kalavarude 2006. aasta
püügikvoodid: komisjon teeb ettepaneku seada
tursapüügivõimaluste tingimuseks püügikoormuse
vähendamine, et taastada kahanenud kalavarud</b></h1>
<p><b><i>Täna tegi Euroopa Komisjon ettepaneku teatavate
Läänemere kalavarude püügivõimaluste ja nendega seotud
tingimuste kohta aastal 2006 (vt tabel). Kuigi enamiku Läänemere
kalavarude olukord on üsna hea, mis lubab teha ettepaneku jätkata
stabiilset püüki või seda isegi suurendada, tekitavad tursavarud
jätkuvalt muret. Seetõttu on seatud eesmärgiks kõnealused
tursavarud taastada ning hoida neid bioloogiliselt ohutus seisundis,
säilitades samal ajal võimaluse piires asjaomaste kalalaevastike
majandustegevuse. Tursa suhtes teeb komisjon ettepaneku suurendada
püügivõimalusi, kuid seda ainult sammuna teel pikaajalise
taastamiskava suunas, mille kohta esitab komisjon lähiajal ettepaneku.
Seega tuleks lisaks ajutiste püügikeeldude kehtestamisele võtta
meetmeid, et vähendada püügikoormust 2006. aastal 10% võrra.
</i></b></p>
<p>Käesolevat ettepanekut kommenteerides ütles kalanduse ja merenduse
volinik Joe Borg: „Meie ühine eesmärk on tagada
Läänemere tursavarude taastumine, püüdes samal ajal seada
asjaomastele laevastikele võimalikult vähe majanduspiiranguid. Et see
järkjärguline lähenemisviis oleks edukas, peab
püügivõimalustega kaasnema püügikoormuse
vähendamine.“  </p>
<p>Muude kalavarude püügivõimalused võiksid jääda
enam-vähem samaks, välja arvatud heeringapüügi suurendamine
ja kilupüügi vähendamine. Suurimat lubatud
väljapüüki (<i>Total Allowable Catches</i> – TAC) ja kvoote
on tavaliselt rakendatud ühe nõukogu määrusega. Toetamaks
komisjoni lihtsustamise ja selgemaks muutmise kohustust, sätestatakse
tänavu kalapüügivõimalused siiski kahe eraldi
määrusega, millest käesolev hõlmab Läänemerd, ja
teine, peagi esitatav, kõiki muid piirkondi. Mõlemat ettepanekut
arutab nõukogu detsembris.<br>Komisjon valmistab ette Läänemere
tursavarude pikaajalist taastamiskava, mille ta kavatseb nõukogule esitada
detsembris. Seda kava ei hakata kohaldama enne 2007. aasta jaanuari. 2006. aasta
kalapüügivõimalusi sätestades on komisjon tootmisharu
majandusliku stabiilsuse tagamiseks otsustanud suurima lubatud
väljapüügi kasuks, mis on ligikaudu sama suur kui praegused
saagiandmed. Samal ajal püüab komisjon viivitamatult kohaldada
püügikoormuse piiramise kava ühe tingimusena suurima lubatud
väljapüügi puhul, mis ületab teadusliku arvamuse põhjal
soovitatu. Kõnealune kava sarnaneb tulevase taastamiskava aluseks olevale
kavale ning seda võib tulevikus laiendada, kuni kalastussuremus jõuab
pikaajaliselt säästva tasemeni. <br>Püügikoormuse piirangud
võib kehtestada kahel kujul: kahekuulised püügikeelud
Läänemere lääneosas ja kolmekuulised idaosas, nagu on kokku
lepitud rahvusvahelise Läänemere kalanduskomisjoniga (IBSFC), ning
lisaks kokkuleppele IBSFCga täiendav 10%-line püügikeeld aasta
järelejäänud päevadel. Teist piirangut võib rakendada
mitmel viisil. Et kõnealused piirangud oleksid tõhusad, peavad need
hõlmama kogu kalastustegevust, mille käigus turska püütakse.
Ettepanek sisaldab täiendavaid kontrollimeetmeid, mis on edu tagamiseks
äärmiselt olulised.</p>
<p>Komisjoni ettepanekus on arvesse võetud sõltumatu Rahvusvahelise
Mereuurimise Nõukogu (ICES) ning komisjoni enda kalanduse teadus-, tehnika-
ja majanduskomitee (STECF) uusimaid teaduslikke soovitusi, samuti
huvirühmade seisukohti. ICESi andmete kohaselt ei ole tursavarud ei
Läänemere ida- ega ka lääneosas ohututes bioloogilistes
piirides. Eriti idaosa varud lähenevad kõigi aegade madalaimale
seisule ning kalade suremus on pikaajalisest säästvast tasemest
tugevasti kõrgem. </p>
<p>Ettepanek peegeldab ka Venemaaga rahvusvahelise Läänemere
kalanduskomisjoni septembris toimunud kohtumisel saavutatud kokkulepet.
Pärast eelmise aasta mais toimunud laienemist vähenes IBSFC koosseis
kahe liikmeni, kelleks olid Euroopa Liit ja Venemaa. Seetõttu on Euroopa
Liit 2005. aasta lõpust alates IBSFC-st taandunud.</p>
<p>Lisad: tabel, graafikud ja kaardid Läänemere mõlema osa
tursavarude kohta.<br>[Graphic in PDF & Word format]<br><br>[Graphic in PDF &
Word format]<br><br>[Graphic in PDF & Word format]<br><br>[Graphic in PDF & Word
format]</p>
<p></p>

