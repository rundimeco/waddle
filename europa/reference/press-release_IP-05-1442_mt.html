<h1>
<a name="Heading4"></a><b>Il-Kummissarju Mariann Fischer Boel
tħeġġeġ lill-Kunsill jadotta riforma
kuraġġuża u responsabbli fis-settur taz-zokkor</b></h1>
<p><b><i>Qabel il-bidu tan-negozjati nhar it-Tlieta fil-Kunsill ta’
l-Agrikoltura fi Brussell bil-għan li jintlaħaq ftehim politiku dwar
ir-riforma taz-zokkor, il-Kummissarju Mariann Fischer Boel qalet: "Huwa
kruċjali li nilħqu deċiżjoni l-ġimgħa
d-dieħla. In-negozjati se jkunu ebsin, iżda
nħeġġeġ lill-ministri jkunu kuraġġużi. Qed
inkomplu bil-kuntatti intensivi tagħna ma’ l-Istati Membri kollha
sabiex inġibu kemm jista' jkun minnhom flimkien. Is-settur taz-zokkor ilu
40 sena ma jiġi rriformat estensivament. Neħtieġu riforma issa
sabiex niżguraw li l-produzzjoni taz-zokkor ikollha ġejjieni fl-Ewropa
u sabiex nagħtu ċertezza fit-tul lill-produtturi sew fl-Ewropa u sew
fil-pajjiżi li qed jiżviluppaw. M’hemm l-ebda alternattiva
għal riforma li jkollha effetti kbar u fit-tul. Jekk nagħmlu l-bidla
issa, nagħmluha bil-kondizzjonijiet tagħna, bil-flus li għandna
disponibbli sabiex intaffu t-tbatija. Jekk ma nagħmlu xejn, ikollna riforma
imposta li ma jkollniex kontroll fuqha, u nispiċċaw nolqtu
bl-agħar mod lill-produtturi l-aktar kompetittivi. Kull dewmien se jimmina
l-finanzjament għar-ristrutturar u l-kumpens soċjali. Il-proposti li
għamilna se jqiegħdu lill-produzzjoni taz-zokkor ta’ l-UE fuq
sisien sostenibbli fit-tul. Aħna noffru kumpens ġeneruż
lill-bdiewa, li huwa inkluż fil-Ħlas Uniku għall-Azjendi
Agrikoli. Noffru Fond ta’ Ristrutturar ġeneruż biex ngħinu
lil dawk li jixtiequ jitilqu mis-settur. Se nżommu l-preferenzi
għall-fornituri tagħn  fil-pajjiżi li għadhom qed 
jiżviluppaw u s-suq tagħna se jibqa' post attraenti għalihom fejn
jistgħu jbigħu z-zokkor tagħhom. Sejrin nagħtu wkoll
assistenza finanzjarja sabiex ngħinu lill-pajjiżi ta’ l-ACP
jadattaw għas-sitwazzjoni l-ġdida.</i></b></p>
<p>“Il-bdiewa u l-proċessuri jridu ċ-ċerteżża
fit-tul sabiex ikunu jistgħu jinvestu. Ir-reġim attwali ta’ l-UE
għaz-zokkor jiskadi f’Lulju tas-sena d-dieħla. Is-sistema 
kurrenti żżomm il-prezzijiet ta’ l-UE fl-livell tliet darbiet
għola mill- livelli tas-suq dinji, tant li xejn mhi sostenibbli.
Ir-reġim taz-zokkor irid jiġi konformi mal-bqija tal-Politika Agrikola
Komuni rriformata, inkluż  it-tluq mis-sistema tas-sussidji marbuta
mal-produzzjoni  għas-sistema tal-Ħlas Uniku għall-Azjendi
Agrikoli li ma jkunx ‘akkoppjat’. L-UE għandha d-dmir li
tirrispetta l-impenji internazzjonali tagħha. Intrabatna li nimportaw,
mingħajr tariffi u mingħajr kwoti, iz-zokkor mill-50 l-ifqar
pajjiżi tad-dinja. U rridu niġu konformi mal-bord taz-zokkor tad-WTO
sa Mejju tas-sena dieħla. L-aħħar iżda mhux l-inqas, ftehim
dwar iz-zokkor isaħħaħna ħafna aktar meta niġu
għal-laqgħa ministerjali tad-WTO f’Ħong Kong ix-xahar
id-dieħel.”</p>
<p>Id-dettalji tal-proposta għar-riforma taz-zokkor ta' l-UE</p>
<ul>
<li>   Tnaqqis fil-prezz ta' 39 fil-mija fuq sentejn mill-2006/07 sabiex  ikun
żgurat bilanċ tas-suq sostenibbli. </li>
<li>   Kumpens lill-bdiewa ta' 60%  għat-tnaqqis fil-prezz.
L-inklużjoni ta' din l-għajnuna fil-Ħlas Uniku għall-Azjendi
Agrikoli u r-rabta tal-ħlasijiet mar-rispett għall-istandards
ambjentali u tal-ġestjoni ta' l-art. </li>
<li>   Il-validità ta' l-iskema l-ġdida, inkluż l-estensjoni
tas-sistema tal-kwota taz-zokkor, sa l-2014/15. L-ebda klawżola ta'
reviżjoni. </li>
<li>    Il-kwoti 'A' u 'B' jiġu inkorporati fi kwota ta' produzzjoni unika.
</li>
<li>   It-tneħħija tas-sistema ta' intervenzjoni u s-sostituzzjoni
tal-prezz ta' intervenzjoni bi prezz ta' referenza. </li>
<li>   L-introduzzjoni ta’ sistema ta’ ħżin privat
bħala mezz ta’ sikurezza f’każ li l-prezz jaqa' taħt
il-prezz ta' referenza. </li>
<li>   Skema ta' ristrutturar volontarju li ddum 4 snin għall-fabbriki
taz-zokkor fl-UE u għall-produtturi ta’ l-iżoglukożju u
x-xropp ta’ l-inulina, li tkun tikkonsisti fi ħlas degressiv
għoli sabiex jiġi inkoraġġit l-għeluq tal-fabbriki u
r-rinunzja tal-kwota, kif ukoll sabiex wieħed ikun jista’
jlaħħaq ma’ l-impatt soċjali u ambjentali tal-proċess
ta’ ristrutturar. </li>
<li>   Dan il-ħlas se jkun ta' 730 euro t-tunnellata fl-ewwel sena,
jinżel għal 625 fit-tieni sena, 520 fit-tielet sena u 420
fl-aħħar sena. </li>
<li>   Ħlas ulterjuri għall-produtturi tal-pitravi milquta
mill-għeluq tal-fabbriki fl-ewwel sena li għaliha għandhom
id-dritt tal-konsenja. </li>
<li>   Dawn iż-żewġ ħlasijiet se jkunu ffinanzjati minn
<i>levy</i> digressiva fuq id-detenturi tal-kwota, fuq tliet snin. Il-produtturi
effiċjenti biss jistgħu jifilħu għal din il-<i>levy</i>.
Għalhekk jeħtieġ li nimxu malajr lejn sistema sostenibbli. </li>
<li>   Il-pitravi għandhom jikkwalifikaw għall-ħlasijiet
<i>set-aside</i> meta mkabbra bħala uċuħ li mhumiex maħsuba
għall-ikel u għandhom ikunu wkoll eliġibbli
għall-għajnuna għall-uċuħ enerġetiċi
ta’ 45 euro l-ettaru. </li>
<li>   Sabiex tinżamm ċerta produzzjoni fil-pajjiżi
“C” attwali li jipproduċu z-zokkor, ammont addizzjonali
ta’ miljun tunnellata se jkun disponibbli mal-ħlas ta' darba li
jikkorispondi għall-ammont ta' għajnuna għar-ristrutturar
għal kull tunellata fl-ewwel sena. </li>
<li>   Iz-zokkor għall-industriji kimiċi u farmaċewtiċi u
għall-produzzjoni tal-bijo-etanol se jiġu esklużi mill-kwoti
tal-produzzjoni. </li>
<li>   Żieda fil-kwota ta’ l-iżoglukożju ta’ 300, 000
tunnellata għall-kumpaniji produtturi eżistenti mdaħħla fuq
perjodu ta’ tliet snin b’żieda ta’ 100, 000 tunnellata
kull sena.</li></ul><p>Ara wkoll fuq l-internet: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

