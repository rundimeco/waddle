<h1>
<a name="Heading4"></a><b>A CIVITAS 17, a tiszta városi
közlekedéssel kapcsolatos projektet támogat, többek
között 6 nagyvárosban a csatlakozni kívánó
országokból</b></h1>
<p><b><i>1.	A 17 kiválasztott projekt között szerepel
Észtország, Magyarország, Lengyelország, Románia
és Szlovénia hat nagyvárosa a tiszta városi
közlekedést elősegítő, 50 millió eurós
költségvetéssel működő CIVITAS-programban. A
Bizottság nyilvánosságra hozta a 6 úttörő szerepet
vállaló nagyváros nevét az új tagországokból
(Debrecen, Krakkó, Ljubljana, Ploiesti, Suceava és Tallinn), melyekhez
11 nagyváros társul a régi EU-országok közül
(Burgos, Genova, La Rochelle, Malmö, Norwich, Odense, Potenza, Preston,
Stuttgart, Toulouse és Venezia). „Különösen jó a
benyomásunk az új tagállamok által benyújtott projektek
minőségéről.</i> Az új tagországok
nagyvárosainak az autótulajdonosok számának gyors
növekedésével és a tömegközlekedési
eszközök kihasználtságának csökkenésével
kell szembenézniük. Bíztatni szeretném a helyi
hatóságokat azon törekvéseikben, melyek a
tömegközlekedési eszközök magas fokú
kihasználtságát, a gyaloglást és a
kerékpározást előmozdító, új átmeneti
stratégiák fejlesztésére és
kipróbálására irányulnak.” &#8211;<i> jelentette
ki Loyola de Palacio, az Európai Bizottság alelnöke, az
energiaügyi és közlekedési ügyekért felelős
biztos.</i></b></p>
<p>A 17 új nagyváros a már meglévő 19
CIVITAS-városhoz<sup><b><a name="fnB1" href="#fn1">[1]</a></b></sup>
kapcsolódik, hogy együttesen küzdjenek a forgalmi
torlódás és a környezetszennyezés ellen új
technológiák, innovatív tervezési intézkedések, az
energiahatékonyság fokozása és az alternatív
üzemanyagok használata révén. A cél egy vonzó
alternatíva kifejlesztése a nagyvárosokban a
magán-személygépkocsik használatával szemben.</p>
<p>A CIVITAS-kezdeményezés összhangban van a Bizottság azon
stratégiájával, hogy a közúti közlekedésben
használt dízel- és benzinüzemanyag 20%-át 2020-ig
bezárólag másfajta üzemanyaggal helyettesítsék. Az
új CIVITAS-városok elkötelezték magukat a
bioüzemanyaggal hajtott és a földgáz üzemű
közlekedési eszközök használata mellett mind a
magán-személygépkocsi, mind a tömegközlekedési
járműállományukban. Egy koordinált stratégia
keretében a következő intézkedések kerülnek
bevezetésre:</p>
<ul>
<li>Új utastájékoztató és
közlekedésirányítási rendszerek,</li>
<li>Tiszta zónák kialakítása a városközpontokban,
ahova csak tiszta járművekkel lehet behajtani,</li>
<li>A tömegközlekedést előmozdító és
tudatosító innovatív kampányok szervezése,</li>
<li>Környezetvédelmi mutatókon alapuló, rugalmas
parkolásidíj-rendszer bevezetése.</li></ul><p>A
CIVITAS-kezdeményezés egyik kulcsfontosságú eleme a
CIVITAS-fórum, mely 2002 októberében kezdte meg
működését. A 72 európai nagyvárost
összefogó fórum lehetőséget nyújt a jó
gyakorlati megoldások, ötletek és tapasztalatok
cseréjére szakértők és politikusok között. A
CIVITAS-kezdeményezés keretében az Európai Bizottság
igényes és nagy volumenű projekteket támogat, melyek
sikeresen és következetesen ötvözik az energia és
közlekedés területét. A költségek 35%-át a
Bizottság fedezi.</p>
<p>További tájékoztatást a
CIVITAS-kezdeményezésről a CIVITAS honlapján találhat:
</p>
<p><a
href="http://www.civitas-initiative.org/civitas/home.cfm">http://www.civitas-initiative.org/civitas/home.cfm</a>
</p>
<hr><p><sup><b><a name="fn1" href="#fnB1">[1]</a></b></sup> 	Aalborg, Barcelona,
Berlin, Bréma, Bristol, Bukarest, Cork, Gdynia, Göteborg, Graz,
Kaunas, Lille, Nantes, Pécs, Prága, Róma, Rotterdam, Stockholm
és Winchester.</p>
<p></p>


