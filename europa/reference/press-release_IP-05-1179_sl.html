<h1>
<a name="Heading4"></a><b>Evropski dan jezikov: polovica prebivalcev
EU se zna izražati v jeziku, ki ni njihov materni</b></h1>
<p><b><i>Evropa bo 26. septembra praznovala svojo jezikovno raznolikost. Svet
Evrope od leta 2001 vsako leto organizira evropski dan jezikov, ki spodbuja
učenje jezikov v vseh starostnih skupinah in poudarja pomembnost jezikovne
raznolikosti. EU vsako leto nameni okoli 30 milijonov evrov za učenje
jezikov. </i></b></p>
<p>Na predvečer evropskega dneva jezikov je Ján Figel’, evropski
komisar za izobraževanje, usposabljanje, kulturo in večjezičnost,
povedal: <i>„Kakor pravi slovaški pregovor: Z vsakim jezikom, ki ga
govoriš, si bolj človeški. Po danes objavljeni anketi lahko
sklepamo, da mlajši ko je sogovornik, večja je verjetnost, da govori
tuj jezik, zaradi česar sem prepričan, da bo današnja mlada
generacija močno obogatila večjezično družbo.“</i></p>
<p>Ob letošnjem evropskem dnevu jezikov Evropska komisija objavlja
rezultate raziskave Eurobarometra, ki je bila izvedena junija lani in se
osredotoča na znanje jezikov med evropskimi državljani.</p>
<p>Rezultati kažejo, da:</p>
<p>–	<b>50 % evropskega prebivalstva meni, da se zna izražati v tujem
jeziku</b> (rezultat je bil približno enak leta 2001, ko je 47 %
prebivalstva EU-15 izjavilo, da govorijo vsaj en tuj jezik). Rezultati se
občutno razlikujejo od države do države: 29 % madžarskega
prebivalstva, 30 % britanskega ter 36 % portugalskega, italijanskega in
španskega prebivalstva meni, da obvladajo samo materni jezik, medtem ko je
99 % luksemburškega prebivalstva vsaj dvojezičnega.</p>
<p>–	<b>Angleščino kot drugi jezik govori tretjina prebivalstva
EU</b>.<b> </b>Sledi ji nemščina (12 %), ki je pridobila majhno
prednost pred francoščino (11 %) kot drugim najpogosteje govorjenim
tujim jezikom v EU, kar je posledica dejstva, da se široma uporablja v
državah, ki so se lani pridružile EU; širitev leta 2004 je
dvignila ruščino na četrto mesto – ki si ga deli s
španščino – na seznamu najbolj razširjenih tujih
jezikov v EU.</p>
<p>–	Z vidika poklicne usposobljenosti obstaja največja možnost
pri študentih, da govorijo tuj jezik: <b>skoraj 8 od 10 študentov</b>
lahko uporablja vsaj en tuj jezik.</p>
<p>EU podpira veliko različnih dejavnosti in programov, ki spodbujajo
učenje in poučevanje jezikov. <b>Komisija</b>, denimo, <b>vsako leto
vloži preko 30 milijonov evrov v praktične projekte v okviru programov
Socrates in Leonardo da Vinci</b>, ki spodbujajo navdušenje učencev in
učiteljev jezikov. Ti zajemajo šolske izmenjave, dodelitev asistentov
za jezike, usposabljanje učiteljev in pobude za ozaveščanje.</p>
<p>Ogromno se vlaga tudi v mobilnost s pomočjo <b>programa Erasmus,
programa Mladina in pobratenja mest</b>. Za Komisijo je mobilnost ključni
dejavnik pri spodbujanju ljudi, da spoznajo svoje sosede in se naučijo
njihovih jezikov. </p>
<p><b>Julija 2003</b> je Komisija objavila <b>akcijski načrt z naslovom
„Spodbujanje učenja jezikov in jezikovne raznolikosti“</b>.
Akcijski načrt določa tri obsežna področja dejavnosti, ki
jih šteje za ključne za prihodnost:</p>
<ul>
<li>razširjanje ugodnosti učenja jezikov na vse državljane;</li>
<li>izboljšanje kakovosti poučevanja jezikov; </li>
<li>ustvarjanje okolja, ki bi bilo še bolj naklonjeno jezikom. Drugače
povedano, gojenje takšnega pristopa do jezikov, ki spodbuja njihovo
vključevanje, poglobitev zavesti o jezikih s pomočjo medijev in
interneta ter izboljšanje ponudbe možnosti za učenje in njihovo
izkoriščanje. </li></ul><p>Za izpolnitev teh ciljev akcijski
načrt določa vizijo Komisije glede jezikov v EU, opredeljuje vlogo EU
pri tej nalogi in poziva države članice EU, da povečajo
število dejavnosti na teh prednostnih področjih. Komisija se je
obvezala, da se bo lotila <b>45 dejavnosti na evropski ravni med letoma 2004 in
2006</b>, v upanju, da bo spodbudila tudi druge na nacionalni, regionalni ali
lokalni ravni. </p>
<p>Najnovejše
statistike<sup><b><a name="fnB1" href="#fn1">[1]</a></b></sup> kažejo, da
se je v zadnjih letih skoraj povsod povečal odstotek učencev, ki se v
procesu osnovnošolskega izobraževanja učijo vsaj en tuj jezik.
Trenutno se v večini držav članic <b>50 % vseh učencev na
tej stopnji uči vsaj en tuj jezik</b> in učni načrt v veliki
večini držav ponuja učencem možnost za učenje vsaj dveh
tujih jezikov v okviru obveznega izobraževanja.</p>
<p>Komisija bo <b>to jesen objavila tudi sporočilo o
večjezičnosti</b>, ki določa njeno široko strategijo za
prihajajoča leta.</p>
<p><b>Dodatne informacije:</b><br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Glej <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP
05/163</a>.</p>


