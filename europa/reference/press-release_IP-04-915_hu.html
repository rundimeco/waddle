<h1>
<a name="Heading4"></a><b>Cukor: a Bizottság fokozottabban piac-,
fogyasztó- és kereskedelembarát rendszert
javasol</b></h1>
<p><b><i>Az Európai Bizottság ma az EU cukorágazata
rendszerének radikális átalakítására tett
javaslatot. A jelenlegi rendszert éles kritikával illetik a
források nem megfelelő kihelyezése, a verseny
hátráltatása, a fejlődő országok érdekeinek
sértése, továbbá a fogyasztókkal,
adófizetőkkel és a környezettel való
kíméletlen bánásmódja miatt. A Bizottság javasolja
a cukorexport és az export-visszatérítések jelentős
visszafogását, az intervenció eltörlését, az
EU-termelés és a belső cukorár csökkentését,
továbbá a termeléstől leválasztott kifizetést a
cukorrépát termelő  gazdák számára. A
reformfolyamat 2005 júliusában kezdődik. Annak
érdekében, hogy minden érintett alkalmazkodni tudjon
hozzájuk, a változásokat négy év alatt kell
végrehajtani. A nemzetközi téren tapasztalható
bizonytalanságokra tekintettel a felülvizsgálat 2008-ra
tehető.</i></b></p>
<p>Franz Fischler, az EU mezőgazdasági biztosa a következőt
mondta: <i>„Ez a reform az EU cukorágazatának és a
fejlődő országoknak valós perspektívát
biztosít</i>.<i> A mi fogyasztóink a piacorientáltság
erőteljes növekedését, a fejlődő országok
pedig a kereskedelmi torzulások jelentős visszaszorulását
érzékelhetik majd.</i></p>
<p><b>A reform hatása</b></p>
<p>A reform az EU-ban a cukortermelés folytatását
eredményezi majd — fenntartható és versenyképes
szinten. A termeléstől leválasztott kifizetés
biztosítja, hogy az EU-ban cukorrépát
előállító gazdák a
bevételkiesésükért a termeléstől teljes
mértékben leválasztott kifizetés formájában
kapjanak részleges kompenzációt. Az EU fogyasztói és a
cukrot felhasználó iparágak alacsonyabb árakkal
szembesülnek. Ez a reform továbbá bizonyos, az intenzív
termelés által okozott környezeti problémákat is
megold.</p>
<p><b>Álláslehetőségek</b></p>
<p>A fennálló cukorágazati rendszer munkahelyeket nem
biztosít. Az elmúlt évtized során az ágazat
körülbelül 17 000 iparral kapcsolatos munkahelyet
veszített el. Míg 1990-ben 240 cukormalom volt az EU-ban, 2001-re
mindössze 135 maradt. Ez a tendencia folytatódni fog. </p>
<p>A reform szerkezetváltáshoz is vezet majd, azonban azzal a
különbséggel, hogy a fennmaradó termelés
versenyképes lesz, a munkahelyek pedig tartósak. A reform az ipar
számára alkalmazkodási időt biztosít. A
szerkezetváltás társadalmi és gazdasági hatásai
előkészítése érdekében a Bizottság
átalakítási programot javasol azon cukorgyárak
számára, amelyek gazdaságilag már nem
életképesek.</p>
<p><b>Új tagállamok</b></p>
<p>Figyelembe véve, hogy az új tagállamok már teljes
körben élvezik a fennálló cukorágazati rendszer
előnyeit, a Bizottság teljeskörű kompenzáció
biztosítását javasolja. Ezek a kifizetések a számviteli
fegyelembe fognak tartozni.</p>
<p><b>AKCS-cselekvési terv</b></p>
<p>Az EU teljes mértékben kitart az AKCS-országok és India
irányába tett kötelezettségvállalásai mellett. A
reformmal áttekinthető perspektíva nyílik a számukra,
megmaradnak az importkedvezményeik és fennmarad a vonzó
exportpiac. Az EU egy 2004 vége előtt javaslati formát
öltő olyan cselekvési terv alapján fog az érintett
országokkal párbeszédet kezdeményezni, amely megfelelő
kereskedelmi és fejlesztési intézkedéseket határoz meg.
A Bizottság az új piaci feltételekhez való
alkalmazkodás elősegítése érdekében személyre
szabott programokat fog javasolni, amelyek előmozdítják a
cukortermelés versenyképességét ott, ahol az
életképes, illetve támogatják a diverzifikációt.  
</p>
<p>A 49 legszegényebb ország több cukrot tud majd
vámmentesen az EU-ba exportálni.</p>
<p><b>Főbb változások</b></p>
<ul>
<li>Az intézményi támogatási ár csökkentése
két lépésben, három év alatt 632
euró/tonnáról 421 euró/tonnára</li>
<li>A cukorrépa minimumárának csökkentése két
lépésben, három év alatt 43,6 euró/tonnáról
27,4 euró/tonnára</li>
<li>Az állami intervenció megszüntetése,
helyettesítése a magánúton történő
tárolási rendszerrel</li>
<li>Az EU termelési kvóta csökkentése 2,8 millió
tonnával (17,4 millió tonnáról 14,6 millió
tonnára) négy év alatt</li>
<li>A támogatásban részesülő export
csökkentése 2 millió tonnával (2,4 millió
tonnáról 0,4 millió tonnára)</li>
<li>Új, a termeléstől leválasztott kifizetéssel a
cukorrépát előállító gazdák
számára, amely részben (60%) kompenzációt nyújt a
bevételkiesésekre</li>
<li>A különböző tagállamok piaci szereplői
között átadható kvóták</li>
<li>Az ágazatot elhagyó gyárak számára 250
euró/tonna átalakítási program</li></ul><p>A részletes
javaslat megtalálható:</p>
<p><a
href="http://ec.europa.eu/agriculture/capreform/index_en.htm">http://ec.europa.eu/agriculture/capreform/index_en.htm</a>
+ <a
href="/rapid/pressReleasesAction.do?reference=MEMO/04/177&format=HTML&aged=0&language=EN&guiLanguage=en">MEMO/04/177</a></p>

