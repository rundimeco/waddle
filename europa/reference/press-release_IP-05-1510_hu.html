<h1>
<a name="Heading4"></a><b> </b><b>„.eu”: december
7-én megkezdi működését Európa új
internetcíme</b></h1>
<p><b><i>A Bizottság ma bejelentette, hogy 2005. december 7-én
megkezdi működését a „.eu” legfelső
szintű internetes tartománynév, amelynek révén az
európai vállalkozások, államháztartási szervek
és állampolgárok páneurópai internetcímet
választhatnak honlapjaik és e-mail címük számára.
A „.eu” utótag az európai szintű jelenlétre,
törekvésekre vagy elkötelezettségre utalhat.
Kiegészíti, de nem váltja fel az eddigi
országjelzéseket, például Franciaország
„.fr”, Németország „.de” vagy
Magyarország „.hu” jelét.  Egy négy hónapos
időszak, az úgynevezett „napfelkelte” alatt az
elsőbbségi jogok birtokosai (így vállalkozások is)
kérhetik tartománynevek bejegyzését, amennyiben lakó-
vagy székhelyük az Európai Unióban van. 2006. április
7-én a nyilvántartás mindenki kérelmei előtt megnyitja
kapuit. A „.eu” tartománynév beindításával
a Bizottság teljesíti az Európai Tanács 2000. évi
lisszaboni ülésén tett vállalását:
kiszámítható európai uniós szabályok alapján
saját internetes identitáshoz juttatja az európai
információs társadalmat.</i></b></p>
<p>„Azt várom, hogy a .eu európai legfelső szintű
tartománynév ugyanolyan fontossá válik majd, mint a .com
– jelentette ki Viviane Reding, az információs
társadalomért és a médiaügyekért felelős
biztos. – A vállalkozások számára a .eu
kitágítja piaci jelenlétük határait, és
közben az uniós jogon keresztül védelmet nyújt a
spekulatív névfoglalás ellen. Az állampolgár
szempontjából a .eu utótag láthatóbbá teszi
saját, iskolája, egyeteme vagy klubja internetes jelenlétét
a teljes Európai Unióban. Az új európai legfelső
szintű tartománynév tehát egyedülálló
lehetőséget kínál a határokon átnyúló,
korszerű online marketingtevékenység számára.”
</p>
<p>A tartománynév arra szolgál, hogy segítségével
legyenek azonosíthatók a számítógépek és a
hálózatok az interneten. Tartománynév például az
„europa.eu.” vagy az e-mail címek @ jel utáni része.
A legfelső szintű tartományok (TLD-k) állnak a
nemzetközi internetes tartománynévrendszer
középpontjában: ezek adják a tartománynevek utolsó
tagját, és alapvetően kétfélék lehetnek:</p>
<ul>
<li>általános TLD-k: ezek nem köthetők országhoz,
például: „.com”, „.org”, „.net”
vagy „.int”;</li>
<li>országjelzések, mint például „.uk”,
„.de”, „.fr”, „.hu”.</li></ul><p>A .eu
legfelső szintű tartományt egy magántulajdonú nonprofit
nyilvántartó, a Bizottság által nyílt
pályázat útján kiválasztott EURid
konzorcium<sup><b><a name="fnB1" href="#fn1">[1]</a></b></sup> tartja fenn
és működteti. Az EURid az úgynevezett
nyilvántartásba vevők kiterjedt hálózatán
keresztül végzi a tartománynevek bejegyzésére
irányuló kérelmek teljesítését.
Tartománynév bejegyzésére csak valamely hitelesített
nyilvántartásba vevőn keresztül van mód. A
nyilvántartásba vevők teljes jegyzékét a
http://list.eurid.eu/registrars/ internetes honlap tartalmazza, és ugyanitt
arról is tájékozódhat az olvasó, melyik
nyilvántartásba vevő milyen nyelven kínálja
szolgáltatását.</p>
<p>Az első időszakban (2005. december 7-től 2006. február
6-ig) a „.eu” tartománynevek iránt csak a védjegyek
birtokosai és az államháztartási szervek nyújthatnak be
kérelmet. Ez a lehetőség aztán ezt követően
megnyílik más „elsőbbségi jogok” birtokosai
számára is: ekkortól lesz mód a vállalatnevek és
az üzleti életben közismert elnevezések
bejegyzésére (2006. február 7. és április 6.
között). Végül 2006. április 7-től bárki, aki
az Európai Unió területén lakó- vagy székhellyel
rendelkezik, benyújthat „.eu” tartománynév
bejegyzése iránti kérelmet.</p>
<p>Az első négy hónap során és azt követően
is érkezési sorrendben teljesítik a bejegyzési
kérelmeket. Ha tehát két kérelmezőnek ugyanarra a
névre van elsőbbségi joga, a nyilvántartó azt a
bejegyzési kérelmet fogja teljesíteni, amelyet előbb
kézhez kap. Ugyanez az elv érvényesül akkor is, amikor a
nyilvántartás 2006. április 7-ét követően már
mindenki előtt nyitva áll.</p>
<p>További tájékoztatás</p>
<p>Az EURid honlapja: <a
href="http://www.eurid.eu/en">http://www.eurid.eu/en</a></p>
<p><a name="_Hlt120360895"></a><a name="_Hlt120360788"></a>Az ICANN (Internet
Corporation For Assigned Names and Numbers) határozata a „.eu”
névről: </p>
<p><a
href="http://www.icann.org/announcements/announcement-23mar05.htm">http://www.icann.org/announcements/announcement-23mar05.htm</a>
</p>
<p>Az Európai Bizottság tájékoztatója a
„.eu” tartománynévről: </p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2331">http://ec.europa.eu/information_society/newsroom/cf/itemlongdetail.cfm?item_id=2331</a></p>
<p><a
href="/rapid/pressReleasesAction.do?reference=MEMO/05/457&format=HTML&aged=0&language=EN&guiLanguage=en">MEMO/05/457</a></p>
<hr><p><sup><b><a name="fn1" href="#fnB1">[1]</a></b></sup> 	Az „EURid”
egy három nyilvántartóból álló, nonprofit
konzorcium ideiglenes elnevezése. A konzorcium tagjai: DNS-BSE (Belgium),
IIT CNR (Olaszország) és NIC SE (Svédország).</p>


