<h1>
<a name="Heading4"></a><b>Komisarz Mariann Fischer Boel wzywa
Radę do przyjęcia odważnej i odpowiedzialnej reformy
cukrowej</b></h1>
<p><b><i>W przededniu rozpoczynających się we wtorek w Brukseli
negocjacji w ramach Rady ds. rolnictwa, mających na celu
osiągnięcie politycznego porozumienia w sprawie reformy cukrowej,
Komisarz Mariann Fischer Boel powiedziała: „Bezwzględnie musimy
podjąć decyzję w przyszłym tygodniu. Negocjacje
będą bardzo trudne, ale wzywam ministrów do przyjęcia
zdecydowanej postawy. Jesteśmy w stałym kontakcie ze wszystkimi
Państwami Członkowskimi, aby ich reprezentacja była możliwie
najszersza.  Branża cukrownicza w zasadzie nie była reformowana od 40
lat. Obecna reforma jest konieczna dla zapewnienia przyszłości dla
produkcji cukru w Europie oraz długoterminowej stabilizacji dla
producentów cukru zarówno w Europie jak i w krajach rozwijających
się. Nie ma alternatywy dla dogłębnej reformy. Jeśli
dokonamy zmian teraz, będą one wprowadzone na naszych warunkach,
dzięki posiadanym środkom finansowym na złagodzenie negatywnych
skutków reformy. Jeśli dzisiaj nie podejmiemy żadnej decyzji,
wcześniej czy później będziemy musieli przyjąć
reformę, na którą będziemy mieli niewielki wpływ i
która w największym stopniu dotknie najbardziej konkurencyjnych
producentów. Jakiekolwiek opóźnienia spowodują ograniczenie
środków na restrukturyzację i łagodzenie skutków
społecznych. Przygotowane przez nas propozycje stworzą w okresie
długoterminowym trwałe podstawy dla produkcji cukru w UE. Oprócz
szczodrych rekompensat dla rolników w ramach jednolitych
płatności na gospodarstwo, proponujemy utworzenie pokaźnego
funduszu restrukturyzacji dla tych, którzy zechcą wycofać
się z cukrownictwa. Utrzymamy preferencyjne warunki dla naszych
dostawców z krajów rozwijających się, a nasz rynek
pozostanie dla nich atrakcyjnym miejscem sprzedaży cukru. Zapewnimy
także finansową pomoc krajom AKP, aby mogły się
przystosować do nowej sytuacji.</i></b></p>
<p>„Aby móc inwestować, rolnicy i przetwórcy
potrzebują długoterminowej stabilizacji. Obecne zasady UE w zakresie
cukrownictwa obowiązują do lipca przyszłego roku. Aktualny system
utrzymuje ceny UE na trzykrotnie wyższym poziomie niż ceny cukru na
rynkach światowych, czego absolutnie nie można zaakceptować.
System cukrowy musi być zgodny z pozostałymi założeniami
zreformowanej wspólnej polityki rolnej, obejmującej odejście od
subsydiów powiązanych z produkcją i przejście na system
jednolitych płatności na gospodarstwo niezwiązanych z
wielkością produkcji. UE musi przestrzegać przyjętych
zobowiązań międzynarodowych w zakresie bezcłowych i
bezkontyngentowych przywozów cukru z 50 najbiedniejszych krajów
świata. Musimy także do maja przyszłego roku dostosować
się do decyzji panelu do spraw cukru działającego w ramach WTO.
Poza tym porozumienie w sprawie cukru zdecydowanie wzmocni naszą
pozycję na spotkaniu ministrów WTO w Hong Kongu w przyszłym
miesiącu.”</p>
<p>Szczegóły propozycji reformy cukrowej UE:</p>
<ul>
<li>   39 % obniżka cen w okresie dwóch lat począwszy od
2006/2007 r. dla zapewnienia właściwej równowagi rynkowej. </li>
<li>   Rekompensaty dla rolników w wysokości 60 % obniżki cen.
Włączenie tej pomocy do jednolitych płatności na
gospodarstwo i uzależnienie wypłat od przestrzegania norm w zakresie
ochrony środowiska i kultury rolnej.  </li>
<li>   Okres obowiązywania nowych zasad, w tym rozszerzenie systemu
kontyngentów cukru, do roku 2014/2015. Brak klauzuli przeglądu. </li>
<li>   Połączenie kontyngentów „A” i „B”
w jeden kontyngent produkcyjny. </li>
<li>   Likwidacja systemu interwencyjnego i zastąpienie interwencyjnych cen
skupu ceną referencyjną. </li>
<li>   Wprowadzenie systemu prywatnych magazynów jako „siatki
bezpieczeństwa” w przypadku spadku cen na rynku poniżej ceny
referencyjnej. </li>
<li>   Dobrowolny czteroletni system restrukturyzacji dla cukrowni UE oraz
producentów izoglukozy i syropu z inuliny, obejmujący wysokie
degresywne dopłaty mające na celu skłonienie cukrowni do
zakończenia działalności i rezygnacji z kontyngentów, jak
również przeznaczone na łagodzenie skutków społecznych
i środowiskowych procesu restrukturyzacji. </li>
<li>   Dopłata ta wyniesie 730 euro za tonę w pierwszym roku, 625 euro
w drugim roku, 520 euro w trzecim roku i 420 euro w ostatnim roku
obowiązywania tego systemu.  </li>
<li>   Dopłata uzupełniająca dla producentów buraków
cukrowych dotkniętych zamknięciem cukrowni w pierwszym roku, w
którym przysługuje im prawo dostaw. </li>
<li>   Jedna i druga forma dopłat będzie finansowana z degresywnej
opłaty nakładanej na posiadaczy kontyngentu przez okres trzech lat.
Jedynie wydajni producenci są w stanie udźwignąć taką
opłatę i dlatego należy jak najszybciej przejść do
zrównoważonego systemu. </li>
<li>   Buraki cukrowe uprawiane dla celów niekonsumpcyjnych powinny
kwalifikować się do płatności za odłogowanie oraz
dopłat z tytułu upraw energetycznych w wysokości 45 euro od
hektara. </li>
<li>   W celu utrzymania określonego poziomu produkcji w krajach obecnie
produkujących cukier „C”, dodatkowy kontyngent 1 miliona ton
zostanie udostępniony w zamian za jednorazową płatność
odpowiadającą kwocie dopłaty restrukturyzacyjnej za tonę w
pierwszym roku. </li>
<li>   Cukier przeznaczony na potrzeby przemysłu chemicznego i
farmaceutycznego oraz do produkcji bioetanolu będzie wyłączony z
kontyngentów produkcyjnych. </li>
<li>   Wzrost kontyngentu izoglukozy o 300 000 ton dla istniejących
producentów: wzrost ten będzie rozłożony na okres trzech
lat, po 100 000 ton rocznie.</li></ul><p>Patrz również strona
internetowa: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

