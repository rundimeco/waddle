<h1>
<a name="Heading4"></a><b>Politika industrijali ġdida :
il-ħolqien tal-kundizzjonijiet biex il-manifattura
tistagħna</b></h1>
<p><b><i>Quddiem il-globalizzazzjoni u l-kompetizzjoni internazzjonali intensa,
il-Kummissjoni Ewropea nediet illum politika industrijali ġdida u
iżjed integrata biex jinħolqu kundizzjonijiet ta' qafas aħjar
għall-industriji tal-manifattura għas-snin li ġejjin. 
L-industrija tal-manifattura għandna rwol importanti għall-UE. 
Tħaddem iktar minn 34 miljun persuna, tirrappreżenta tliet kwarti
ta’ l-esportazzjoni ta’ l-UE u iktar minn 80% tan-nefqa ta’
l-UE għar-riċerka u l-iżvilupp fis-settur privat. Il-politika
industrijali l-ġdida ta’ l-UE se tikkomplementa x-xogħol fuq
livell ta’ Stat Membru għas-sostenn ta’ bażi industrijali
b’saħħitha u dinamika. Hija tinkludi seba’ inizjattivi
intersettorjali ġodda dwar – il-kompetittività, l-enerġija
u l-ambjent, id-drittijiet tal-proprjetà intellettwali, regolamentazzjoni
aħjar, riċerka u innovazzjoni industrijali, aċċess
għas-suq, ħiliet, ġestjoni tal-bidliet strutturali – li se
tgawdi minnhom firxa wiesgħa ta’ setturi industrijali. Barra minn
hekk, il-Kummissjoni ġġib ‘il quddiem seba’ inizjattivi
ġodda mmirati għal setturi speċifiċi,
bħall-farmaċewtika, id-difiża u t-teknoloġiji ta’
l-informazzjoni u tal-komunikazzjoni. Tiffoka wkoll fuq l-investiment
fil-ħiliet u li tħejji n-nies għall-bidliet.  Din il-politika
industrijali għandha l-għan li tagħti sostenn
lill-adattabilità u l-bidla strutturali biex tkabbar il-kompetittività
ta’ l-industrija tal-manifattura ta’ l-UE, speċjalment fid-dawl
taż-żieda kostanti filkompetittività qawwija taċ-Ċina u
l-Ażja . Dan huwa pass importanti lejn il-ħolqien
tal-“Partenarjat għat-Tkabbir Ekonomiku u l-Impjiegi”
l-ġdid ta’ Liżbona. Għal iktar dettalji, ara <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Il-Viċi-President tal-Kummissjoni Günter Verheugen, responsabbli
għall-intrapriża u l-politika industrijali, qal:
<i>“Il-manifattura għandha rwol vitali biex tassigura
l-prosperità futura ta’ l-Ewropa.  Ma nistgħux immorru lura
għaż-żminijiet qodma tal-protezzjoniżmu u tas-sussidji.
Il-politiċi ma joħolqux l-impjiegi. Nistgħu noħolqu l-qafas
xieraq biex tistagħna l-industrija.  L-istrateġija ta’ llum
tinkludi firxa ta’ inizjattivi ġodda, mfassla apposta sabiex
l-industriji tagħna jiġbdu iktar investiment u jinħolqu
l-impjiegi.”</i></p>
<p>Il-Kummissjoni eżaminat l-isfidi politiċi preżentati minn
setturi differenti permezz ta’ valutazzjoni sistematika tas-27 settur
ta’ l-industrija tal-manifattura u tal-bini ta’ l-UE.  </p>
<p>Il-Kummissjoni tipproponi firxa ta’ <b>inizjattivi ġodda</b> biex
tindirizza dawn l-isfidi :</p>
<p><b>I) Seba’ inizjattivi intersettorjali prinċipali
ġodda<sup><a name="fnB1" href="#fn1">[1]</a></sup>:</b></p>
<ul>
<li>1. <b>Inizjattiva dwar id-drittijiet tal-proprjetà intellettwali</b> u
l-<b>iffalsifikar</b> (tibda fl-2006),</li>
<li>2. Grupp ta’ Livell Għoli dwar il-<b>Kompetittività,
l-Enerġija u l-Ambjent</b> (jibda fi tmien l-2005)</li>
<li>3<b>. Aspetti esterni tal-kompetittività u l-aċċess
għas-suq</b> (ir-Rebbiegħa 2006)</li>
<li>4. <b>Programm</b> ġdid <b>ta’ simplifikazzjoni</b>
leġiżlattiva (Ottubru 2005)</li>
<li>5. Titjib fil-<b>ħiliet settorjali</b> (2006)</li>
<li>6. <b>Ġestjoni tal-bidliet strutturali</b> fl-industrija
tal-manifattura (Tmiem l-2005)</li>
<li>7. Strateġija Ewropea integrata għar-<b>riċerka u
l-innovazzjoni industrijali</b> (Tmiem l-2005)</li></ul><p><b>II) Seba’
inizjattivi jew azzjonijiet ġodda speċifiċi
għas-setturi:</b></p>
<ul>
<li>1. Twaqqif ta’ <b>forum farmaċewtiku</b> (l-ewwel laqgħa
fl-2006)</li>
<li>2. Reviżjoni ta’ nofs il-mandat ta’
l-<b>istrateġija</b> fil-qasam tax-xjenzi tal-ħajja u
l-<b>bijoteknoloġija</b> (2006-2007)</li>
<li>3. Gruppi ta’ Livell Għoli ġodda dwar l-<b>industrija
kimika</b> u tad-<b>difiża</b> (2007)</li>
<li>4. Programm <b>Spazjali</b> Ewropew</li>
<li>5. <i>Task force</i> dwar il-kompetittività tat-<b>teknoloġiji
ta’ l-informazzjoni u tal-komunikazzjoni</b> (<i>ICT</i>) (2005/2006)</li>
<li><b>6. Djalogu dwar il-politika fil-qasam ta’ l-inġinerija
mekkanika</b> (2005/2006)</li>
<li>7. Sensiela ta’ <b>studji dwar il-kompetittività</b>,
inklużi dawk għall-<i>ICT</i>, l-ikel, il-moda u l-industriji
tad-disinn.</li></ul><p>Fit-tnedija ta’ din il-politika industrijali
ġdida l-Kummissjoni tibqa’ tintrabat li tikkontribwixxi għal
<b>bażi industrijali b’saħħitha</b>. Biex dan
jintlaħaq, se tieħu l-azzjonijiet meħtieġa biex ittejjeb
il-kundizzjonijiet ta’ qafas għall-industrija tal-manifattura u biex
tiggarantixxi l-konsistenza ta’ oqsma tal-politika varji. Il-Kummissjoni
tisħaq dwar l-importanza tal-koerenza u tas-sinerġiji bejn l-oqsma
differenti tal-politika billi tiffoka l-aktar fuq regolamentazzjoni aħjar
bħala għodda importanti biex tiżdied il-kompetittività
ta’ l-industrija Ewropea. </p>
<p>L-istrateġija l-ġdida tal-Kummissjoni se tipprovdi <b>iżjed
koerenza u integrazzjoni</b> bejn l-oqsma tal-politika biex tassigura <b>effett
iktar qawwi fuq il-kompetittività</b>. Il-Kummissjoni se tipprova tikseb
kunsens akbar fuq il-politika, billi tinvolvi partijiet interessati ewlenin,
imsieħba soċjali u Stati Membri, mill-istadji bikrin tat-tfassil
tal-politika. L-inizjattivi huma maħsuba biex jikkomplementaw
ix-xogħol fuq il-livell ta’ l-Istati Membri biex jgħinu
fl-indirizzar ta’ l-sfidi ewlenin li s-setturi varji ta' l-industrija
tal-manifattura jridu jħabbtu wiċċhom magħhom.</p>
<p>Il-maġġoranza tas-setturi individwali tal-manifattura ta’
l-UE kellhom rendiment tajjeb meta jitqabblu mal-korrispondenti tagħhom
f’ekonomiji industrijalizzati oħra. Minkejja dan, l-istruttura
industrijali ta’ l-ekonomija ta’ l-UE bħala entità
waħda tpoġġiha f’qagħda anqas ideali biex taffronta
l-proċess ta’ globalizzazzjoni li dejjem għaddej.
Il-kummerċ ta’ l-UE għadu ffukat f’setturi karatterizzati
minn teknoloġiji medji għal għoljin u ħiliet professjonali
medji għal baxxi. </p>
<p>Din is-sitwazzjoni tesponi l-UE għal kompetizzjoni minn produtturi li
ġejjin minn ekonomiji li għadhom qed jinħolqu. B’hekk,
l-adattabilità u l-bidliet strutturali huma meħtieġa b’mod
kruċjali jekk l-UE trid timmassimizza l-vantaġġi li jiġu
mill-integrazzjoni fl-ekonomija dinjija taċ-Ċina, l-Indja u ekonomiji
oħra li qed jikbru malajr.</p>
<p>It-test sħiħ tal-politika industrijali l-ġdida huwa
disponibbli fuq is-sit:</p>
<p><a name="_Hlt116357978"></a><a name="_Hlt116357979"></a><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> L-implimentazzjoni
ta’ l-inizjattivi intersettorjali proposti se tkun suġġetta
għal deċiżjonijiet separati tal-Kummissjoni. Dawn jinkludu
il-mandat għall-Grupp ta’ Livell Għoli dwar
il-Kompetettività, Enerġija u Ambjent li se jkun ko-presidut
mill-Kummissarji interessati.</p>


