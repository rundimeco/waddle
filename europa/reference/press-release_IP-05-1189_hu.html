<h1>
<a name="Heading4"></a><b>Jobb szabályozás: a Bizottság
vissza kívánja vonni az átvizsgált javaslatok
egyharmadát</b></h1>
<p><b><i>Az Európai Bizottság a mai napon több eredményt is
kiadott a jobb szabályozásra irányuló
kezdeményezéseiből. Az Európai Parlamentnél és a
Tanácsnál függőben lévő 183 EU
törvényjavaslat átvizsgálása után a Bizottság
úgy döntött, bejelenti több mint egyharmaduk (68)
kiselejtezését A javaslatok egy része vagy nem áll
összhangban az új, növekedést és foglalkoztatást
célzó partnerség lisszaboni célkitűzéseivel, vagy
nem felel meg a jobb szabályozási követelményeknek.
Másik részük esetében vagy nem történt
előrelépés a törvényhozási folyamat során,
vagy egyszerűen elavultak. A mai döntés csak egy része a
Bizottság azon átfogó kezdeményezésének, hogy
visszaszorítsa a bürokráciát és a
túlszabályozást. Ez a gyakorlat szemléletváltást
jelent abban, ahogyan a Bizottság biztosítani igyekszik, hogy az
európai törvényhozás minősége
előmozdítsa a növekedést és foglalkoztatást
célzó partnerség célkitűzését.
Következő lépésként a Bizottság októberben
nagy horderejű javaslatokat fog tenni a jelenlegi EU
törvényhozás egyszerűsítésére. További
részletekért lásd: <a
href="/rapid/pressReleasesAction.do?reference=MEMO/05/340&format=HTML&aged=0&language=EN&guiLanguage=fr">MEMO/05/340</a>.</i></b></p>
<p>José Manuel Barroso, az Európai Bizottság elnöke így
szólt: <i>„Ez a kezdeményezés jól mutatja, hogy a
Bizottság szilárdan elkötelezett a jobb
törvényhozás mellett.” Végignéztünk minden
előterjesztett javaslatot , és félresöpörtük
azokat, amelyekre nincs szükségünk, és amelyekkel a
Tanács és a Parlament soha nem fog egyetérteni. Ezáltal
Európa jólétének felvirágoztatására
összpontosíthatunk, illetve arra, hogy jobb legyen itt élni
és dolgozni. Ugyanakkor van még mit tennünk, ezt
követően tehát átnézzük a már hatályos
törvényeket az egyszerűsítésük és
hatékonyabbá tételük érdekében.”.</i></p>
<p>Günter Verheugen alelnök hozzátette: „<i>Ez csak a
kezdet. Minden szinten le akarjuk küzdeni a bürokráciát
és a túlszabályozást. Ez viszont csak úgy
működhet, ha a tagállamok is megteszik a magukét. A feladat
semmiképpen sem kisebb Európát, hanem jobb Európát
jelent. Az EU szabályozásnak csak akkor van értelme, ha
értékteremtő – amennyiben nem az, elvetjük. </i></p>
<p>A Bizottság átvizsgált minden, a Parlament és a
Tanács döntésére váró, 2004. január 1.
előtti bizottsági javaslatot. 183 javaslatot elemeztek a
következő szempontok alapján:</p>
<ul>
<li>Hozzájárulnak-e a versenyképességhez? </li>
<li>Javítanak-e a szabályozáson? </li>
<li>Lenne-e esély az elfogadásukra, ha előterjesztésük
napirenden maradna? </li>
<li>Idejétmúltak-e?</li></ul><p>A <b>183 javaslatból</b> mintegy
<b>100</b> jelent valóban új törvényhozói
kezdeményezést, míg a többi nemzetközi
kötelezettségekhez, közigazgatási határozatokhoz,
műszaki kiigazításhoz és bizonyos esetekben az
EU-törvények egységes szerkezetbe foglalásához és
egyszerűsítéséhez kapcsolódik. </p>
<p><b>68 javaslatot vonnak vissza</b></p>
<p>Ezek vagy nem álltak összhangban a lisszaboni
stratégiával és a jobb rendelkezés kritériumaival, vagy
valószínűtlennek tűnt előrehaladásuk a
törvényhozói folyamatban, esetleg objektív okokból nem
voltak már aktuálisak. <br>Példák:<br> <br>Belső piaci
reklámtevékenység<br>élelmiszerek
címkézése<br>hétvégi
teherautó-tilalom<br>kávé csomagolásának
mérete<br></p>
<p><b>Öt</b> fenntartott <b>javaslat</b> kapcsán a Bizottság
gazdasági hatáselemzést fog benyújtani.</p>
<p>Példák:</p>
<p></p>
<p>Hulladékszállítás</p>
<p>Légi járművek mozgó berendezéseiről
szóló egyezmények aláírása</p>
<p>Utazó ügynökök hozzáadottérték-adóval
kapcsolatos és adminisztrációs
együttműködése.</p>
<p></p>
<p>A <b>többi 109 javaslatot</b> fenntartják. Ezek európai
értéktöbbletet jelentő és a lisszaboni
stratégiát elősegítő, így jobb
szabályozási, egységes szerkezetbe foglaláshoz
kapcsolódó javaslatok, vagy például adminisztratív
jellegű, kizárólag technikai javaslatok. </p>
<p>Az <b>optikai sugárzásról szóló javaslat
</b>kapcsán az átvizsgáláskor a Bizottság arra a
következtetésre jutott, hogy a munkavállalók napfényben
végzett munkáját szem előtt tartó szempontokat el kell
törölni.</p>
<p>Az <b>időszakos munkát vállalókról szóló
javaslatot</b> a Bizottság más javaslatok jövőbeni
megvitatásának fényében fogja felülvizsgálni. .
</p>
<p>A függőben lévő javaslatok visszavonása bizonyos
esetekben a politikák általános felülvizsgálatának
keretében vagy azzal a szándékkal fog végbemenni, hogy
új politikai elemek és átfogó hatáselemzés
fényében kerüljenek újabb átgondolásra.</p>
<p>Az Európai Parlament és a Bizottság közötti
kapcsolatokról szóló keretmegállapodásban foglalt
kötelezettségvállalásokkal összhangban a Bizottság
előzetes bejelentést tesz a Parlamentnek és a Tanácsnak
javaslatai hivatalos visszavonása előtt.</p>
<p><b>A következő lépések</b><br>A Bizottság jobb
szabályozásra irányuló erőfeszítései a
továbbiakban a meglévő 80.000 oldalnyi
EU-törvényhozásra fognak összpontosítani. A
Bizottság 2005 októberében munkaprogramot is magában
foglaló új szakaszt indít el. A Bizottság felkérte a
tagállamokat, az üzleti vállalkozásokat és az
állampolgárokat, hogy szóljanak azokról az esetekről,
ahol a bürokrácia és a túlszabályozás
visszaszorítható. December végéig a következő
címen  internetes konzultáció is rendelkezésre áll:<a
href="http://ec.europa.eu/yourvoice/forms/dispatch?form=418&lang=EN">http://ec.europa.eu/yourvoice/forms/dispatch?form=418&amp;lang=EN</a></p>
<p>A Bizottság nem valósíthat meg önmagában jobb
szabályozást, ezért a tagállamok a „Lisszaboni Nemzeti
Reformprogramjaiknak” megfelelően a jobb rendelkezés
előmozdítását célzó kezdeményezéseiket
október 15-ig nyújtják be.<br>A bizottsági
közlemény és a visszavonandó javaslatok teljes listája
a következő címen található meg:</p>
<p><a
href="http://ec.europa.eu/enterprise/regulation/better_regulation/index_en.htm">http://ec.europa.eu/enterprise/regulation/better_regulation/index_en.htm</a></p>

