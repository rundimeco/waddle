<h1>
<a name="Heading4"></a><b>Ambjent: Il-Kummissjoni tappoġġa
89 proġett ta’ innovazzjoni fi 17-il pajjiż
b’€</b><b> 71 miljun</b></h1>
<p><b><i>Il-Kummissjoni Ewropea approvat fondi għal 89 proġett
ta’ innovazzjoni ambjentali fi 17-il pajjiż taħt il-programm
LIFE-Ambjent 2005. Dawn il-proġetti huma dimostrazzjoni ta’ metodi
ġodda li jindirizzaw varjetà kbira ta’ problemi ambjentali,
sabiex b’hekk jikkontribwixxu lejn it-titjib ta' l-ambjent ta' l-Ewropa.
Il-proġetti jitmexxew mill-‘benefiċjarji’, jew
l-organizzaturi tal-proġetti, ibbażati fil-Belġju, id-Danimarka,
l-Estonja, il-Finlandja, Franza, il-Ġermanja, il-Greċja, l-Ungerija,
l-Irlanda, l-Italja, il-Lussemburgu, l-Olanda, il-Portugall, ir-Rumanija,
Spanja, l-Iżvezja u r-Renju Unit. Jirrappreżentaw investiment totali
ta’ € 220 miljun, li minnhom l-UE se tipprovdi
€ 71 miljun</i></b></p>
<p>Il-Kummissarju ta' l-Ambjent Stavro Dimas qal: “LIFE-Ambjent
jappoġġa l-iżvilupp ta’ teknoloġiji dejjem iktar
effiċjenti u innovattivi sabiex jindirizzaw kwistjonijiet ambjentali. Dawn
l-innovazzjonijiet jikkontribwixxu wkoll lejn il-kisba ta' l-għanijiet
ta’ kompetittività u tkabbir ta’ l-UE.”</p>
<p>Din is-sena, il-Kummissjoni rċeviet 534 proposta għall-fondi
fl-ambitu tal-programm LIFE-Ambjent minn firxa wiesgħa ta'
organizzazzjonijiet pubbliċi u privati. Il-Kummissjoni għażlet 89
minn dawn il-proġetti, li kollha kemm huma japplikaw teknoloġija
innovattiva sabiex isolvu problemi ambjentali.</p>
<p>Il-ġestjoni ta' l-iskart qiegħda fuq quddiem din is-sena
f’termini ta’ l-għadd ta' proġetti magħżula (31)
u tal-fondi ta’ l-UE allokati (€ 27 miljun, li
jirrappreżentaw 39% tat-total). It-tnaqqis kemm jista’ jkun ta'
l-impatt ambjentali ta’ l-attivitajiet ekonomiċi huwa t-tieni l-aktar
tema popolari bi 22 proġett (€ 17 M). Kważi
għoxrin fil-mija tal-finanzjament ta’ l-UE (€ 14 M)
se jiġi allokat lil 17-il proġett li jirrigwardaw il-ġestjoni
sostenibbli ta’ l-ilma ta’ taħt l-art u l-ilma
tal-wiċċ. Tnax-il proġett jindirizzaw l-iżvilupp u
l-ippjanar sostenibbli ta’ l-użu ta’ l-art u se jaqsmu
bejniethom madwar € 9 miljun (jiġifieri 10%) tal-fondi
disponibbli ta’ l-UE. Fl-aħħarnett, seba’ proġetti
jindirizzaw it-tnaqqis ta’ l-impatti ambjentali tal-prodotti u s-servizzi
(€ 5 M).</p>
<p><b>Il-programm LIFE</b></p>
<p>LIFE huwa l-istrument finanzjarju ta’ l-UE li jappoġġa
proġetti ambjentali u ta’ konservazzjoni tan-natura madwar l-UE, kif
ukoll f’xi pajjiżi li jinsabu fil-proċess ta’
adeżjoni, pajjiżi kandidati u pajjiżi ġirien. L-għan
tiegħu hu li jikkontribwixxi lejn l-iżvilupp u l-implimentazzjoni
tal-politika ambjentali ta' l-UE permezz tal-finanzjament ta' azzjonijiet
speċifiċi. Mill-1992, LIFE ikkofinanzja madwar 2500 proġett,
b'kontribut ta' € 1500 miljun għall-ħarsien ta'
l-ambjent.</p>
<p>LIFE-Ambjent, li jiffinanzja proġetti innovattivi bi prova u ta’
dimostrazzjoni, huwa wieħed minn tliet komponenti tematiċi
fil-programm LIFE. Iż-żewġ komponenti l-oħra huma LIFE
Natura u LIFE Pajjiżi Terzi.  </p>
<p>LIFE Natura jikkontribwixxi primarjament lejn l-implimentazzjoni
tad-direttivi ta’ l-UE fil-qasam tal-konservazzjoni ta’
l-għasafar selvaġġi u ta’ ħabitats ta’ annimali
u pjanti selvaġġi, partikolarment in-netwerk Natura 2000 ta’
żoni ta’ konservazzjoni stabbiliti minn din id-Direttiva ta’
l-aħħar. LIFE Pajjiżi Terzi jgħin lil pajjiżi li
jagħtu fuq il-Baħar Mediterran u l-Baħar Baltiku jibnu
l-kapaċità tagħhom għall-ħarsien ta’ l-ambjent.
Għal proġetti approvati taħt LIFE Natura u LIFE Pajjiżi
Terzi, ara l-istqarrijiet ta’ l-istampa <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
u <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>.</p>
<p>Il-programm LIFE kurrenti (“LIFE III”) jasal fi tmiemu
fl-aħħar ta’ l-2006. Il-Kummissjoni pproponiet programm
ġdid imsejjaħ “LIFE +”, mill-2007-2013 b'baġit
ta' € 2.19 biljun. Il-proposta bħalissa qiegħda
tiġi diskussa fil-Kunsill tal-Ministri u l-Parlament Ewropew. </p>
<p><b>Għal aktar tagħrif</b></p>
<p>Ara l-anness għal sinteżi tat-88 proġett iffinanzjat taħt
LIFE Ambjent. Tagħrif iktar dettaljat dwar kull proġett jinsab fi:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
</p>
<p align="right"><b>ANNESS</b></p>
<p><b>Sinteżi tal-proġetti LIFE-Ambjent 2005 skond
il-pajjiż</b></p>
<p><b>Il-Belġju – 2 proġetti</b></p>
<p>Iż-żewġ proġetti jirrigwardaw <b>il-ġestjoni
ta’ l-ilma</b>. Fl-ewwel wieħed, se jiġu implimentati linji
ta’ gwida għal ġestjoni ta’ l-aħjar prassi
għall-użu sikur tal-pestiċidi sabiex jiġi evitat
it-tniġġis ta’ ilma ta’ taħt l-art u dak
tal-wiċċ.</p>
<p>It-tieni se jkun dimostrazzjoni ta’ kif metodu magħruf bħala
‘preċipitazzjoni tal-metalli fil-post’ huwa soluzzjoni
sostenibbli għat-tindif ta’ l-ilma ta’ taħt l-art
ikkontaminat b’metalli li ma fihomx ħadid.</p>
<p><b>Id-Danimarka – 6 proġetti</b></p>
<p><a name="_Ref111348773"></a>Hemm żewġ proġetti ta’
<b>ġestjoni ta' l-ilma</b>. Wieħed għandu l-għan li jnaqqas
l-ammonti ta’ nitroġenu u fosfru minn attivitajiet agrikoli li
jiskulaw fil-baċin tax-xmara Odense, f’konformità ma’
l-għanijiet tad-Direttiva ta’ Qafas dwar
l-Ilma<sup><b><a name="fnB1" href="#fn1">[1]</a></b></sup> ta’ l-UE.</p>
<p>It-tieni proġett jirrigwarda l-ħarsien integrat ta’ l-ilma
tal-wiċċ u ta' taħt l-art fi tliet reġjuni agrikoli
fiċ-ċentru tal-Lvant ta’ Jutland. </p>
<p>Żewġ proġetti għandhom l-għan li jnaqqsu <b>l-impatt
ambjentali ta’ attivitajiet ekonomiċi</b>. L-ewwel wieħed huwa
studju bi prova sabiex jittestja l-użu ta' ‘għatat
bijoloġiċi’ li jnaqqsu l-emissjonijiet tal-gassijiet b'effett
ta' serra mill-landfills.</p>
<p>It-tieni huwa proġett ta’ dimostrazzjoni tal-benefiċċji
ambjentali, ta’ sikurezza u kummerċjali ta’ prototip ta’
sistema ta’ tkessiħ għas-supermarkets u applikazzjonijiet simili
li jużaw id-dijossidu tal-karbonju bħala s-sustanza li
tkessaħ.</p>
<p>Fil-qasam tal-<b>ġestjoni ta' l-iskart</b>, proġett wieħed
għandu l-għan li jutilizza mill-ġdid il-ħama ta’
l-ilma għall-iskart mill-inċinerazzjoni fil-produzzjoni tal-konkrit.
It-tieni se jittestja l-adegwatezza ta' l-użu ta’ l-iskart u
l-ħama tad-dranaġġ bħala materja prima f’impjanti
ta’ produzzjoni ta’ fibri tal-ġebel (<i>stone wool)
</i>fid-Danimarka, Franza, il-Ġermanja u r-Renju Unit. </p>
<p><b>L-Estonja – proġett 1</b></p>
<p>Il-proġett għandu l-għan li jnaqqas kemm jista’ jkun
l-<b>impatt ambjentali ta’ l-attivitajiet ekonomiċi</b>. Huwa se juri
li d-demel tal-ħnieżer jista’ jiġi pproċessat
bis-sħiħ sabiex jipproduċi l-enerġija u materji primi
sekondarji (ilma u fertilizzant), bl-użu ta' teknoloġija ġdida li
tinkludi l-fermentazzjoni tad-demel, l-ipproċessar ta' gass bijoloġiku
f'enerġija u sħana ‘ħadra’, u s-separazzjoni
sħiħa tal-komponenti riċiklabbli u dawk mhux riċiklabbli.
</p>
<p><b>Il-Finlandja – 2 proġetti</b></p>
<p>Iż-żewġ proġetti jirrigwardaw il-<b>ġestjoni
ta’ l-iskart</b>. Wieħed jeżamina l-opportunitajiet ta’
riċiklaġġ għal skart minn tagħmir elettriku u
elettroniku, f'konformità mal-leġiżlazzjoni ta'
l-UE<sup><b><a name="fnB2" href="#fn2">[2]</a></b></sup>, b’enfasi
partikolari fuq iż-żoni rurali.</p>
<p>It-tieni wieħed jimmira lejn id-djar, l-iskejjel u ċ-ċentri li
jżommu t-tfal matul il-jum f’Helsinki, bil-ħsieb li jgħolli
l-livell ta' għarfien u jassigura li l-ammont ta' skart prodott ma’
jaqbiżx il-livelli ta’ l-2003.</p>
<p><b>Franza – 11-il proġett</b></p>
<p>Proġett wieħed ta’ <b>ġestjoni ta’ l-ilma</b>
għandu jnaqqas it-tniġġis ta’ l-ilma mill-pestiċidi
permezz ta’ titjib fil-prassi tal-ħarsien ta’ l-uċuħ
b’kontroll imtejjeb tal-volum tal-pestiċida li joħroġ
mill-isprejer. L-esperjenza miksuba tinqasam mas-sħab Taljani u
Spanjoli.</p>
<p>Tliet proġetti jindirizzaw it-<b>teknoloġiji nodfa</b>. Wieħed
huwa proġett ta' dimostrazzjoni ta' alternattiva mekkanika - u li ma
tagħmilx ħsara lill-ambjent - għall-ipproċessar kimiku ta'
pjanċi b'forom kumplessi li jintużaw fl-industrija aeronawtika u
spazjali.</p>
<p>It-tieni wieħed għandu l-għan li jiżviluppa
teknoloġija nadifa għall-proċessi ta' <i>finishing
</i>tad-drappijiet, ibbażat fuq l-<i>electrofloculation.</i></p>
<p>L-għan ġenerali tat-tielet proġett huwa t-tnaqqis bi 30%
ta’ l-ammont ta’ CO<sub>2 </sub>li jirriżulta waqt
il-proċess ta’ tnixxif ta’ prodotti taċ-ċeramika
magħmula mit-terrakotta.</p>
<p>Sitt proġetti jkopru <b>l-ġestjoni ta’ l-iskart</b>. L-ewwel
wieħed jikkontribwixxi lejn id-diżinn, l-iżvilupp u
l-validazzjoni ta’ linji ta’ l-immuntar industrijali innovattivi
mingħajr ċomb, u jistudja l-affidabbiltà ta’ tipi
ġodda ta' liga mingħajr ċomb f’konformità
mad-Direttivi Ewropej dwar l-iskart ta' tagħmir elettriku u
elettroniku<sup>2</sup> u dwar restrizzjonijiet fuq l-użu ta’
sustanzi perikolużi
(RoHS)<sup><b><a name="fnB3" href="#fn3">[3]</a></b></sup> f’tagħmir
bħal dan.</p>
<p>It-tieni proġett se jiżviluppa proċess
għall-ġestjoni ta’ inġenji ta’ l-ajru li
m'għadhomx tajbin għall-użu. Minkejja n-numru dejjem jikber
ta’ ajruplani rtirati (madwar 250 kull sena), ma jeżisti l-ebda
proċess rikonoxxut ta’ żmuntaġġ ta’
l-inġenji ta’ l-ajru f’kundizzjonijiet sikuri u ambjentalment
responsabbli. </p>
<p>It-tielet proġett, ibbażat fid-Dipartiment ta' Deux-Sèvres,
għandu l-għan li jnaqqas l-iskart permezz tat-twaqqif ta’
inċentivi għall-popolazzjoni u l-atturi ekonomiċi fl-istadji
kollha taċ-ċiklu tal-konsum.</p>
<p>Ir-raba’ wieħed se jkun dimostrazzjoni tal-fattibbiltà
teknika ta’ l-introduzzjoni ta’ teknoloġija ultrasonika sabiex
tnaqqas il-produzzjoni tal-ħama f’impjant għat-trattament
ta’ ilma għall-iskart, </p>
<p>Il-ħames proġett huwa dimostrazzjoni tal-fattibbiltà ta’
teknoloġija innovattiva għar-riċiklaġġ ta’
batteriji tal-jone tal-litju, użati primarjament biex iħaddmu
l-mowbajls, il-<i>laptops</i>, il-kameras, il-ġugarelli, eċċ.</p>
<p>Is-sitt proġett se jissostitwixxi ċ-ċomb b’tipi
oħrajn ta’ liga sabiex jipproduċi elettronika
“ħadra” għal sistemi ta’ komunikazzjoni
aeronawtiċi u militari. Dan jippermetti l-konformità mad-Direttiva
RoHS , li tipprojbixxi l-użu taċ-ċomb f’tagħmir
elettroniku mill-1 ta’ Lulju 2006.</p>
<p>L-aħħar proġett Franċiż jikkonċerna
<b>l-ġestjoni tal-kwalità ta’ l-arja</b> u se jwaqqaf strument
għat-teħid ta' kampjuni li juża sistema ġdida
għall-monitoraġġ tal-polline. Minflok ma jikkwantifika
l-partiċelli tal-polline permezz tal-morfoloġija tagħhom, se
jintużaw qisien onlajn ta'
l-antiġeniċità/allerġeniċità.</p>
<p><b>Il-Ġermanja – 6 proġetti</b></p>
<p><a name="_Hlt111348841"></a><a name="_Hlt111348842"></a>Żewġ
proġetti jikkonċernaw il-<b>ġestjoni ta’ l-ilma</b>.
L-ewwel wieħed se jieħu approċċ integrat sabiex inaqqas
it-tniġġis imxerred li jirriżulta mill-agrikoltura,
b'appoġġ għad-Direttiva ta' Qafas dwar l-Ilma<sup>1</sup>.</p>
<p>It-tieni wieħed jiffoka fuq titjib fit-teknoloġiji tat-trattament
ta’ l-ilma għall-iskart permezz ta’ l-użu ta’
teknoloġija innovattiva li tittrasferixxi l-komponenti organiċi
tal-ħama tad-dranaġġ f’forma solubbli, tajba
għall-produzzjoni tal-bijogass.</p>
<p>Żewġ proġetti jikkonċernaw teknoloġiji nodfa li
jgħinu jnaqqsu l<b>-impatt ambjentali ta’ attivitajiet
ekonomiċi</b>. Wieħed minnhom se juri l-effettività teknika u
ambjentali ta’ aġent ġdid inorganiku għat-tgħaqqid li
jintuza ghall-iffurmar ta' l-aluminju mdewweb fil-produzzjoni tal-blokok
tal-magni. Il-proċess għandu jnaqqas l-ispejjeż ta'
l-enerġija għal madwar 30% kif ukoll inaqqas l-iskart
sostanzjalment.</p>
<p>It-tieni proġett jikkonċerna l-pretrattament tas-suf
fil-produzzjoni tal-ħjut. L-għan ewlieni huwa l-eliminazzjoni
ta’ l-emissjonijiet ta’ alidi organiċi assorbibbli (AOX) u
tnaqqis sinifikanti fl-użu ta' kimiċi fil-proċess tat-tindif,
permezz ta’ proċess sostenibbli ta’ pretrattament
tal-plażma.</p>
<p>Proġett wieħed jindirizza <b>l-ġestjoni u l-prevenzjoni
ta’ l-iskart</b> permezz tat-twaqqif ta’ programm ta’
taħriġ għal stanjar mingħajr ċomb fl-industrija
ta’ l-elettronika ta’ l-Ewropa. </p>
<p>Is-sitt proġett għandu l-għan li jnaqqas <b>l-impatti
ambjentali</b> fl-industrija ta’ l-azzar, li fiha attwalment jintużaw
aċidi perikolużi biex titneħħa l-ġebla minn pjanċi
laminati bil-kesħa. Se jintuża proċess ġdid mingħajr
kimiċi bbażat fuq teknoloġija ta’ vakwu bi pressjoni
għolja.</p>
<p><b>Il-Greċja – 4 proġetti</b></p>
<p>L-ewwel proġett jindirizza <b>l-iżvilupp u l-ippjanar ta’
l-użu ta’ l-art</b> bl-introduzzjoni ta’ approċċ
parteċipattiv lejn pjan ambizzjuż għar-riġenerazzjoni
soċjo-ambjentali taż-żona urbana tal-Bajja ta’ Elefsina
sas-sena 2020. </p>
<p>It-tieni proġett, marbut mal-<b>ġestjoni tal-kwalità ta’
l-arja</b>, għandu l-għan li jiżviluppa sistema integrata
għall-evalwazzjoni, il-monitoraġġ u l-ġestjoni
tat-tniġġis ta' l-arja fil-Prefettura ta’ Kozani (fil-Punent
tal-Maċedonja), fejn jinsab l-ikbar impjant li jaħdem bil-faħam
tat-tip <i>lignite</i>.</p>
<p>It-tielet proġett jirrigwarda <b>l-impatt ambjentali ta’ prodotti
u servizzi</b> u se jimplimenta kunċett ta' kostruzzjoni sostenibbli
bl-applikazzjoni ta’ politika integrata ta' prodott li tinvolvi
l-partijiet interessati kollha.</p>
<p>L-aħħar proġett jindirizza <b>l-ġestjoni ta’ l-ilma
</b>bl-iżvilupp ta’ għadd ta’ teknoloġiji favorevoli
għall-ambjent li jnaqqsu kemm jista’ jkun it-tniġġis
mill-artijiet agrikoli li mhux ġej minn punt wieħed speċifiku.
It-teknoloġiji se jiġu integrati fil-pjan ta’ ġestjoni
tal-baċin tax-xmara Evrotas u ż-żona kostali tagħha.</p>
<p><b>L-Ungerija – proġett 1</b></p>
<p>Il-proġett, li jkopri l-<b>ġestjoni ta’ l-ilma</b>, jevalwa
l-livell ta’ kontaminazzjoni bl-arseniku fl-ilma ta’ taħt l-art
fil-parti tan-nofsinhar ta’ l-Ungerija. Se jiżviluppa pjan bi prova
ta' ġestjoni, li jinkorpora teknoloġija ġdida
għat-tneħħija ta’ l-arseniku.</p>
<p><b>L-Irlanda – 2 proġetti</b></p>
<p>Iż-żewġ proġetti jikkonċernaw il-<b>ġestjoni
ta’ l-iskart</b>. Proġett minnhom se jiżviluppa għodda
ta’ dimostrazzjoni għad-diżinn ta’ komponenti u unitajiet
separati ta’ prodotti fis-settur awtomobilistiku li jinkorporaw
ir-rekwiżiti ta’ konformità ambjentali, partikolarment
fir-rigward tad-Direttiva dwar il-Vetturi li m'Għadhomx
Jintużaw<sup><b><a name="fnB4" href="#fn4">[4]</a></b></sup>.</p>
<p>It-tieni proġett se jkun dimostrazzjoni tal-benefiċċji
fil-livell ambjentali u dak tal-kompetittività ta’ <i>block
pallet</i> li terġa’ tuża materjali ta’ skart idderivati
mit-tajers flimkien ma’ serratura u laqx ta’ l-injam minn
<i>pallets</i> imwarrba. </p>
<p><b>L-Italja – 15-il proġett</b></p>
<p>Ħames proġetti għandhom l-għan li <b>jnaqqsu kemm
jista’ jkun l-impatt ambjentali ta’ attivitajiet ekonomiċi</b>
billi jnaqqsu l-emissjonijiet ta' gassijiet b'effett ta' serra jew
jiżviluppaw l-aħjar teknika disponibbli (BATs - <i>Best Available
Techniques</i>). Proġett minnhom se jiżviluppa sit
għad-dimostrazzjoni tal-ġenerazzjoni ta’ l-elettriku permezz
ta’ teknoloġija ġdida għall-produzzjoni tal-bijo-karbonju
mill-bijomassa. </p>
<p>It-tieni wieħed se jittestja metodi għall-qbid ta’
l-emissjonijiet tad-dijossidu tal-karbonju minn landfill muniċipali
ta’ skart solidu bil-ħsieb li jiġu żviluppati
soluzzjonijiet għal replikazzjoni usa’ tal-proċess. </p>
<p>It-tielet wieħed se jkun dimostrazzjoni ta’ kif tiġi
kkontrollata l-umidità ta’ l-arja fi pressjoni atmosferika
mingħajr tkessiħ - teknika li tnaqqas sinifikament il-konsum ta’
l-enerġija fit-tagħmir ta’ tkessiħ użat f'firxa
wiesgħa ta’ industriji.</p>
<p>Ir-raba’ wieħed jirrigwarda l-irkupru u l-użu mill-ġdid
ta' skart minn proċessi ta' produzzjoni tal-ġilda permezz
tal-purifikazzjoni u l-użu mill-ġdid ta' l-ilma għall-iskart, u
l-estrazzjoni ta' sustanzi utli.</p>
<p>Il-ħames wieħed se jevalwa l-applikabilità ta’ BATs
ta’ riferiment għal intrapriżi żgħar u ta’ daqs
medju fl-industrija tat-tessuti permezz tal-bini ta’ impjant ta’
dimostrazzjoni.</p>
<p>Żewġ proġetti oħra jirrigwardaw <b>it-tnaqqis ta’
l-impatt ambjentali ta' prodotti u servizzi</b>. L-ewwel wieħed għandu
l-għan li jelimina l-użu ta’ sustanzi perikolużi
fit-tqegħid ta’ dekorazzjonijiet u diżinni fuq oġġetti
taċ-ċeramika.</p>
<p>It-tieni wieħed se jiżviluppa metodi għall-identifikazzjoni u
l-monitoraġġ tal-kontaminazzjoni minn prodotti minn organiżmi
modifikati ġenetikament (GMO) fil-produzzjoni agrikola, u se jiddefinixxi
l-istandards għas-segregazzjoni u l-preservazzjoni ta' prodotti mhux GMO
fil-katina alimentari u fil-produzzjoni ta' l-ikel.</p>
<p>Tliet proġetti jirrigwardaw <b>l-ippjanar u l-iżvilupp sostenibbli
ta’ l-użu ta’ l-art</b>. Wieħed minnhom se jikkombina
l-Iskema EMAS ta’ Eko-ġestjoni u Verifika ma’ sistemi ta’
kontabilità oħrajn sabiex tinkiseb sistema integrata
għall-ġestjoni ambjentali f’erba bliet fejn qed isir l-istudju
bi prova.</p>
<p>Żewġ proġetti oħra se jiżviluppaw sistemi ta’
trasport li ma jagħmlux ħsara lill-ambjent; l-ewwel wieħed billi
jwaqqaf ċentru għad-distribuzzjoni urbana tal-merkanzija
fiċ-ċentru storiku ta’ Lucca, u t-tieni billi jiżviluppa
għodod għall-ippjanar integrat u l-kontroll tat-trasport
tal-merkanzija f’żoni urbani.</p>
<p>Żewġ proġetti għandhom l-għan li jtejbu
<b>l-ġestjoni ta' l-ilma</b> billi jiżviluppaw teknoloġiji
ġodda tat-trattament ta' l-ilma. Wieħed minnhom se jiżviluppa
prototip għad-dimostrazzjoni ta’ metodu li ma jagħmilx
ħsara lill-ambjent għat-trattament ta’ l-ilma
għall-iskart.</p>
<p>It-tieni wieħed jikkonċerna t-trattament ta’ l-ilma tax-xita
qabel ma jispiċċa fil-katusi tad-drejn, fix-xmajjar jew fil-portijiet.
</p>
<p>L-aħħar tliet proġetti jiffokaw fuq <b>il-ġestjoni
ta’ l-iskart</b>. Tnejn minnhom jindirizzaw it-trattament tal-ħama
mill-industrija taċ-ċeramika u l-irħam.</p>
<p>It-tielet wieħed għandu l-għan li jipperfezzjona u jestendi
r-riżultati minn proġett preċedenti taħt LIFE Ambjent li
kien jikkonċerna r-riċiklaġġ ta’ skart likwidu minn
impjanti għall-ipproċessar taż-żejt. </p>
<p><b>Il-Lussemburgu – proġett 1</b></p>
<p>Il-proġett se jimplimenta sistema ġdida għat-tnixxif ta’
panelli b'bażi ta' l-injam, li tirriżulta fi tnaqqis sostanzjali ta'
l-emissjonijiet ta’ komposti organiċi volatili, dijossidu u monossidu
tal-karbonju matul il-produzzjoni u l-użu tagħhom.</p>
<p><b>L-Olanda – 7 proġetti</b></p>
<p>Tliet proġetti Olandiżi jirrigwardaw <b>il-ġestjoni ta’
l-iskart</b>. Wieħed minnhom se jittestja teknoloġija msejħa
‘<i>closed-loop blanching</i>’ li tagħmel inqas ħsara
lill-ambjent mis-smit<i> </i>bil-misħun, il-metodu li jintuża
normalment għall-manifattura tal-prodotti tal-patata. </p>
<p>It-tieni wieħed se jibdel l-irmied tqil mill-inċinerazzjoni
ta’ l-iskart f’materja prima sekondarja ta’ kwalità
għolja li ssib użu rapidu fl-industriji tal-konkrit, tal-briks
tas-silikat tal-kalċju u dik metallurġika.</p>
<p>It-tielet proġett huwa dimostrazzjoni tal-fattibbiltà
tar-riċiklaġġ tal-feltru għas-soqfa magħmul mill-bitum.
</p>
<p>Ir-raba’ proġett jikkonċerna <b>l-iżvilupp urban
sostenibbli</b> u se jnaqqas b’għallinqas 25% l-istorbju u
l-inkonvenjenti marbuta miegħu f'żoni industrijali madwar il-portijiet
permezz ta’ sistema ta’ mmappjar u ġestjoni ta’
l-istorbju u gwida korrispondenti għal prassi tajba,
f’konformità mad-Direttiva dwar il-Ħsejjes
Ambjentali<sup><b><a name="fnB5" href="#fn5">[5]</a></b></sup>.</p>
<p>Il-ħames proġett jiffoka fuq <b>it-tnaqqis ta' l-impatt
ambjentali</b> tal-linji ta’ l-elettriku b’vultaġġ
għoli. Se jwaqqaf tip ġdid ta’ linja ta’ l-elettriku
b'vultaġġ għoli b’kamp manjetiku mnaqqas. </p>
<p>Is-sitt wieħed jirrigwarda t<b>-tnaqqis ta’ l-emissjonijiet
tal-gassijiet b’effett ta’ serra</b>, f’dan il-każ</p>
<p>il-<i>hydrofluorocarbons</i> (HFCs) mill-friġġijiet, permezz
ta’ sistema ta’ tkessiħ bbażata fuq id-CO<sub>2.</sub>
</p>
<p>L-aħħar proġett jikkonċerna <b>l-ġestjoni
sostenibbli ta’ l-ilma</b>, partikolarment fis-settur ta’
l-ortikultura, u se jnaqqas sinifikament il-ħtieġa li jintużaw
il-pestiċidi fuq il-pjanti permezz ta’ sistema ta’
monitoraġġ ta’ l-uċuħ tar-raba’.</p>
<p><b>Il-Portugall – 2 proġetti</b></p>
<p>Iż-żewġ proġetti jikkonċernaw il-<b>ġestjoni
ta’ l-iskart</b>. Wieħed minnhom għandu l-għan li jżid
ir-rata ta’ riċiklaġġ ta' skart imħallat ta’
plastik, lastku u kontenituri tax-xorb tal-kartun bil-ħsieb li jiġu
ddiżinjati prodotti ġodda biex jintużaw fit-triq.</p>
<p>It-tieni wieħed jiffoka fuq l-użu mill-ġdid ta’
żjut għall-qali sabiex jiġi prodott il-bijodiżil
għall-flotta ta’ vetturi muniċipali ta’ Oeiras. </p>
<p><b>Ir-Rumanija – proġett 1</b></p>
<p>Fir-Rumanija, proġett għall-<b>ġestjoni tal-kwalità
ta’ l-arja</b> se jidentifika s-sorsi ta’ tniġġis ta'
l-arja f'Bukarest u l-madwar u se jipprovdi lill-awtoritajiet u l-pubbliku
b'tagħrif dwar il-livelli ta’ tniġġis ta’ l-arja.
</p>
<p><b>Spanja – 16-il proġett</b></p>
<p>Tliet proġetti jiffokaw fuq <b>il-ġestjoni ta’ l-ilma</b>.
Wieħed minnhom se jiddefinixxi mudell ta’ ġestjoni integrata
sabiex jiġi indirizzat l-iskart likwidu mill-industrija tal-kisi
tal-metall. </p>
<p>It-tieni wieħed se jiżviluppa metodi ta’ irrigazzjoni u
fertilizzazzjoni kombinati bil-għan li jitnaqqas it-tniġġis
tal-ħamrija u ta’ l-ilma ta’ taħt l-art u tittejjeb
il-produttività.</p>
<p>It-tielet wieħed huwa dimostrazzjoni ta' l-użu ta' sistema awtonoma
ta' irrigazzjoni fil-Komunità ta' Irrigazzjoni “El Vicario”
(Guadiana).</p>
<p>Tliet proġetti jindirizzaw <b>l-ippjanar u l-iżvilupp sostenibbli
ta’ l-użu ta’ l-art</b>. L-ewwel wieħed għandu
l-għan li jippromwovi l-mobbiltà sostenibbli f'sitt żoni
industrijali permezz tat-twaqqif ta’ mekkaniżmi ta’
ġestjoni u tal-promozzjoni tat-trasport pubbliku,
iċ-ċikliżmu u l-qsim ta' l-użu ta' karozzi privati.</p>
<p>It-tieni wieħed jirrigwarda l-ħarsien tal-ħamrija f'żoni
Mediterranji b'rati għolja ta' erożjoni. Se jkun dimostrazzjoni
tal-benefiċċji tal-koltivazzjoni ta’ varjetajiet ġodda
ta’ siġar tal-lewż li jifilħu għal kundizzjonijiet
ħorox.</p>
<p>It-tielet wieħed għandu l-għan li jiddefinixxi sistema
ta’ ġestjoni sostenibbli tal-vitikoltura fil-muntanji sabiex
jitnaqqsu l-impatti ambjentali ta' din l-attività fuq il-panorama,
il-ħamrija u r-riżorsi ta’ l-ilma.</p>
<p>Erba’ proġetti jindirizzaw it-<b>teknoloġiji nodfa</b>. 
L-ewwel wieħed se jnaqqas l-impatt ambjentali ta' l-impjanti li
jipproċessaw l-ikel waqt operazzjonijiet ta' tindif, li tipikament
jikkunsmaw volumi kbar ta' ilma u jiġġeneraw ilma mniġġes
ferm għall-iskart, bl-użu ta' l-ożonu minflok l-aġenti
kimiċi ta' diżinfezzjoni tradizzjonali.</p>
<p>It-tieni huwa dimostrazzjoni tal-vijabbiltà teknika, ekonomika u
ambjentali ta' l-irkupru ta' l-enerġija minn bijogass tal-landfills permezz
ta’ l-użu ta’ mikro-turbini u t-tneħħija
bijoloġika tas-sulfide ta’ l-idroġenu u s-siloksani.</p>
<p>It-tielet wieħed se jibni impjant bi prova għat-tnaqqis ta’
l-emissjonijiet komposti organiċi volatili (VOC – <i>volatile organic
compound) </i>fl-arja. Is-sistema, maħsuba għal fabbrika li tuża
s-solventi għat-trattament ta’ l-uċuħ, se tippermetti
tnaqqis fil-livelli ta’ l-emissjonijiet tal-VOCs sa’ għoxrin
fil-mija tal-limitu stipulat fid-Direttiva
VOC<sup><b><a name="fnB6" href="#fn6">[6]</a></b></sup>.</p>
<p>Ir-raba’ proġett huwa dimostrazzjoni li l-enerġija minn
ċelluli solari tista' tinħażen effettivament bħala
idroġenu biex tintuża iktar tard f’magni li jaħdmu
biċ-ċelluli tal-fjuwil, għad-dawl jew għat-tkessiħ.
</p>
<p>Sitt proġetti jkopru <b>l-ġestjoni ta’ l-iskart</b>. L-ewwel
wieħed se jnaqqas l-impatt ambjentali tad-demel iġġenerat
mill-irziezet tal-ħnieżer fir-reġjun ta’ Los Serranos,
fil-Komunità ta' Valencia. Se jintużaw l-insetti sabiex jiddegradaw
l-iskart u jibdluh f’fertilizzant organiku.</p>
<p>It-tieni wieħed se jfittex li jnaqqas il-volum ta’ l-iskart
mill-industrija tat-tessuti permezz tat-twaqqif ta’ proċedura komuni
għall-ġestjoni ta’ l-iskart.</p>
<p>It-tielet proġett se jiżviluppa impjant bi prova fil-belt ta’
Baena (Andalusia) li jibdel l-iskart likwidu ġġenerat fil-proċess
tal-produzzjoni taż-żejt taż-żebbuġa fi prodotti
sekondarji b’valur miżjud. </p>
<p>Ir-raba’ proġett se jnaqqas l-impatt ambjentali tal-ħama
ġġenerat mill-impjanti tat-trattament tad-dranaġġ permezz
ta' metodi xierqa ta' ġestjoni u riċiklaġġ.</p>
<p>Il-ħames wieħed għandu l-għan li jnaqqas kemm
jista’ jkun l-impatti ambjentali negattivi ta' l-iskart
iġġenerat mill-industrija tas-sajd billi jirrakkomanda prassi
effiċjenti u integrati ta' ġestjoni u pproċessar ta’
l-iskart għar-riċiklaġġ u t-tnaqqis ta’ l-iskart
iġġenerat mis-settur.</p>
<p>L-aħħar proġett huwa dimostrazzjoni tal-fattibbiltà
teknika u ekonomika ta' proċess ġdid b'kapaċità għolja
li jifred tipi ta' liga tal-metall b’purezza għolja (&gt;90%).
Il-proċess, użat għas-separazzjoni tal-ħadid, l-aluminju u
metalli b’densità għolja minn vetturi li m’għadhomx
tajbin biex jintużaw, se jippermetti li l-metalli jerġgħu
jintużaw għal magni ġodda fis-settur awtomobilistiku.</p>
<p><b>L-Iżvezja – 2 proġetti</b></p>
<p>Iż-żewġ proġetti għandhom l-għan li jnaqqsu
<b>l-impatt ambjentali ta’ attivitajiet ekonomiċi</b>.<b> </b>L-ewwel
wieħed huwa dimostrazzjoni ta’ teknoloġija innovattiva ta’
reattur kontinwu bbażat fuq l-ART&reg; (<i>Advanced Reactor Technology</i>
– Teknoloġija Avvanzata abbażi ta’ Reattur) sabiex
tintuża għall-produzzjoni sostenibbli fis-settur tal-prodotti
kimiċi. </p>
<p>It-tieni wieħed se jnaqqas l-emissjonijiet ta’ gassijiet
b’effett ta’ serra bl-ittestjar u d-dimostrazzjoni ta' l-użu
ta' vetturi ta’ strapazz li jaħdmu bid-dimetiletere (DME).
Il-produzzjoni tad-DME bħala fjuwil hija prattikament newtra f’dak li
għandu x’jaqsam ma’ l-emissjonijiet tad-CO<sub>2</sub> u
għalhekk hija alternattiva promettenti għall-fjuwil ibbażat fuq
iż-żejt.</p>
<p><b>Ir-Renju Unit - 10 proġetti</b></p>
<p>Erba’ proġetti tar-Renju Unit jindirizzaw <b>il-ġestjoni
ta’ l-iskart</b>. L-ewwel wieħed għandu l-għan
tad-dimostrazzjoni ta’ l-użu ta’ teknoloġija avvanzata li
tutilizza l-ilma bi pressjoni għolja ħafna sabiex tirkupra materjal
minn tajers użati.</p>
<p>It-tieni huwa dimostrazzjoni ta’ teknoloġiji innovattivi
għar-riċiklaġġ ta’ flussi ta’ skart
tal-ħġieġ li attwalment ma jistgħux jintużaw
għall-biċċa l-kbira tal-proċessi ta' manifattura
tal-ħġieġ u għalhekk jispiċċaw fil-landfills.</p>
<p>Proġett għall-prevenzjoni ta’ l-iskart se jservi biex juri
kif il-metodu magħruf bħala idrolisi enzimatika huwa mod sikur u li ma
jagħmilx ħsara lill-ambjent ta’ kif jiġi ttratat
il-ħama tad-dranaġġ sabiex ikun jista’ jerġa
jintuża.</p>
<p>Ir-raba’ proġett għandu l-għan li jnaqqas ir-rimi
ta’ skart kliniku mhux sterili fil-landfills u li jippromwovi l-użu
tiegħu bħala materja prima għal prodotti riċiklati.</p>
<p>Żewġ proġetti għandhom l-għan li jnaqqsu <b>l-impatt
ambjentali ta’ attivitajiet ekonomiċi</b>. Wieħed minnhom huwa
dimostrazzjoni ta’ l-effettività tar-riċiklaġġ
ta’ l-ilma bl-użu ta’ reattur ġdid
għad-diġestjoni aerobika ta’ ilma għall-iskart. </p>
<p>It-tieni wieħed għandu l-għan li jerġa juża siti
abbandunati għat-tkabbir ta’ uċuħ għall-produzzjoni
ta’ l-enerġija mill-bijomassa, li jirrestawra artijiet imħassra,
u li jiġġenera s-sħana u l-elettriku minn sorsi ta’
l-enerġija rinnovabbli.</p>
<p>Żewġ proġetti jikkonċernaw kwistjonijiet
tal-<b>ġestjoni ta’ l-ilma</b>. Wieħed se jippreżenta
teknoloġija ġdida ta’ pproċessar li biha l-formaldeid, li
jintuża fil-manifattura ta’ kolla, prodotti ta’ l-injam,
preservattivi, eċċ, jiġi kkonvertit f’karboidrati mhux
tossiċi. Il-mira hija tnaqqis ta' 100% fil-preżenza tal-formaldeid
fl-iskart likwidu li jiskula fl-Estwarju tax-xmara Severn fir-Renju Unit.</p>
<p>It-tieni jikkonċerna t-tindif ta’ l-ilmijiet tal-wiċċ
imniġġsa minn nitrati ġejjin minn sorsi agrikoli bil-għan li
jkun hemm tnaqqis, effettiv f’termini ta’ nfiq, ta’
għallinqas 85% fil-konċentrazzjoni tan-nitrati.</p>
<p>Proġett minnhom għandu l-għan li jiżviluppa u jmexxi
<b>ambjenti urbani</b> ta’ kwalità għall-utenti tal-kuritur
tax-xmara u għall-partijiet interessati oħrajn.</p>
<p>L-aħħar proġett jikkonċernaw l<b>-impatt ambjentali
ta’ prodotti u servizzi</b> u jiffoka fuq il-potenzjal li s-serer
jiġu integrati ma' bini ieħor, eż. dawk bl-uffiċċji.
Huwa dimostrazzjoni tal-benefiċċji fl-iddiżinjar, il-bini u
t-tħaddim ta' sistemi ta' serer u bini ambjentalment sostenibbli, kif ukoll
tal-potenzjal għat-tnaqqis ta’ l-impatti ambjentali tal-produzzjoni
ortikulturali li sseħħ fihom.</p>
<hr><p><sup><b><a name="fn1" href="#fnB1">[1]</a></b></sup> Id-Direttiva 2000/60/KE
tal-Parlament Ewropew u tal-Kunsill tat-23 ta’ Ottubru 2000<br> li
tistabbilixxi qafas għall-azzjoni Komunitarja fil-qasam tal-politika dwar
l-ilma<br><sup><b><a name="fn2" href="#fnB2">[2]</a></b></sup><b>
</b>Id-Direttiva Nru 2002/96/KE tal-Parlament u tal-Kunsill tas-27 ta' Jannar
2003 dwar skart ta’ tagħmir elettriku u elettroniku</p>
<p><sup><b><a name="fn3" href="#fnB3">[3]</a></b></sup> Id-Direttiva 2002/95/KE
tal-Parlament Ewropew u tal-Kunsill tas-27 ta' Jannar 2003 dwar ir-restrizzjoni
ta’ l-użu ta' ċerti sustanzi ta’ riskju fit-tagħmir
elettriku u elettroniku</p>
<p><sup><b><a name="fn4" href="#fnB4">[4]</a></b></sup> Id-Direttiva 2000/53/KE
tal-Parlament Ewropew u tal-Kunsill tad-18 ta' Settembru 2000 dwar vetturi li
m’għadhomx
jintużaw<br><sup><b><a name="fn5" href="#fnB5">[5]</a></b></sup>
Id-Direttiva 2002/49/KE tal-Parlament Ewropew u tal-Kunsill tal-25 ta’
Ġunju 2002 li tirrigwarda l-istudju u l-amministrazzjoni tal-ħsejjes
ambjentali</p>
<p><sup><b><a name="fn6" href="#fnB6">[6]</a></b></sup> Id-Direttiva tal-Kunsill
1999/13/KE tal-11 ta’ Marzu 1999 dwar il-limitazzjoni ta' l-emissjonijiet
ta’ taħlit volatili organiku minħabba l-użu ta’
solventi organiċi f’ċerti attivitajiet u installazzjonijiet</p>


