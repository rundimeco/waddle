<h1>
<a name="Heading4"></a><b>Combaterea obezităţii
infantile:</b><b> „Ziua europeană a gătitului şi
alimentaţiei sănătoase</b></h1>
<h2>
<a name="Heading7"></a><b><i>Astăzi, comisarul european responsabil pentru
sănătate Markos Kyprianou a lansat „Ziua europeană a
gătitului şi alimentaţiei sănătoase”, care are ca
scop încurajarea alimentaţiei sănătoase în rândul
copiilor, în vederea combaterii ponderii crescânde a
obezităţii infantile în Europa. Funcţionari ai UE,
bucătari-şefi de elită şi elevi din 1</i></b><b><i>4 state
membre</i></b><sup><i><a name="fnB1" href="#fn1">[1]</a></i></sup><b><i> se
reunesc pentru demonstraţii de gătit sănătos, alimente
gustoase şi ateliere care promovează un mod de viaţă
echilibrat. Comisarul Kyprianou a participat în această
dimineaţă la câteva lecţii interactive de gătit,
desfăşurate la o şcoală europeană din Bruxelles, unde 4
bucătari-şefi profesionişti au explicat unui număr de 60 de
copii beneficiile unui mod sănătos de alimentaţie. Comisarul
european pentru agricultură, dna Mariann Fischer-Boel, a vizitat de
asemenea o şcoală în Copenhaga, împreună cu un
bucătar-şef de elită danez. Având un număr de
aproximativ 22 milioane de copii obezi sau supraponderali în UE în
momentul de faţă, obiectivul major este de a insufla copiilor
interesul pentru produsele alimentare cu care se hrănesc şi de a-i
sensibiliza cu privire la principiile de bază ale unei alimentaţii
adecvate. Ziua europeană a gătitului şi alimentaţiei
sănătoase a fost organizată de Comisia Europeană, în
cooperare cu Asociaţia Europeană a Bucătarilor-Şefi
(Euro-toques). </i></b></h2>
<p>Comisarul Kyprianou a declarat „Este mult mai probabil ca obiceiurile
sănătoase practicate de la o vârstă fragedă să
continue şi la vârsta maturităţii. Prin intermediul acestui
parteneriat cu Euro-Toques, Comisia vizează să promoveze
importanţa alimentaţiei sănătoase pentru copii într-un
mod amuzant şi interactiv. Încurajând copiii să se bucure de
o alimentaţie sănătoasă şi de exerciţii fizice
reprezintă cea mai bună investiţie pe care o putem face pentru
viitorul lor.”  </p>
<p>Obezitatea infantilă constituie o problemă extrem de
îngrijorătoare, numărul copiilor supraponderali sau obezi
înregistrând o creştere anuală de 400 000 în Europa.
Copiii obezi nu au doar de probleme de sănătate, precum diabet şi
afecţiuni ale ficatului, dar este probabil, de asemenea, ca aceştia
să se confrunte cu un risc sporit de boli cardiace, cancer, hipertensiune
arterială, accidente vasculare cerebrale şi depresii, pe
măsură ce înaintează în vârstă.  </p>
<p>Ziua europeană a gătitului şi alimentaţiei
sănătoase face parte dintr-o campanie mai amplă a Comisiei pentru
combaterea obezităţii prin încurajarea cetăţenilor UE
de a opta pentru o alimentaţie echilibrată şi mai mult
exerciţiu fizic.  Multe modele de stil de viaţă îşi au
originea în perioada copilăriei. În consecinţă, este
mult mai probabil că acei copii care sunt învăţaţi
despre importanţa alimentaţiei sănătoase şi cum să
facă alegeri adecvate în privinţa alimentaţiei, vor duce un
mod de viaţă echilibrat ca adulţi. Astăzi, evenimentele
şi atelierele din mai multe state membre vor iniţia sute de copii
în ceea ce priveşte noţiunea de alimentaţie
sănătoasă, într-un mod plăcut şi atractiv.
Bucătarii-şefi Euro-toques vor găti împreună cu copiii
specialităţi nutritive, demonstrând că alimentaţia
sănătoasă poate fi şi amuzantă, în timp ce
funcţionarii Comisiei vor vorbi copiilor despre importanţa unei
alimentaţii echilibrate şi a activităţii fizice. De
asemenea, în unele dintre statele membre implicate vor avea loc
conferinţe de presă.</p>
<p>Totodată, Ziua europeană a alimentaţiei sănătoase
şi a gătitului are propriul site internet, cunoscut sub numele de
EU.Minichefs, la următoarea adresă:  <a
href="http://eu.mini-chefs.eu">http://eu.mini-chefs.eu</a>. Acest site internet
pentru copii demonstrează că a mânca sănătos poate fi
şi amuzant. Site-ul pune la dispoziţie şi un forum european
pentru gătit şi alimentaţie sănătoasă, cu
reţete sănătoase de primă clasă şi sfaturi pentru
gătit. Site-ul internet este disponibil în 12 limbi şi include un
joc interactiv de-a gătitul, astfel încât copiii să
poată învăţa jucându-se.<br>Pentru mai multe
informaţii, consultaţi: </p>
<p><a
href="http://ec.europa.eu/dgs/health_consumer/events/minichefs_en.htm">http://ec.europa.eu/dgs/health_consumer/events/minichefs_en.htm</a></p>
<p><a
href="http://europa.eu/rapid/pressReleasesAction.do?reference=MEMO/07/442&format=HTML&aged=0&language=EN&guiLanguage=en">MEMO/07/442</a></p>
<hr><p><sup><b><a name="fn1" href="#fnB1">[1]</a></b></sup> 	Belgia, Bulgaria,
Cipru, Danemarca, Germania, Spania, Finlanda, Franţa, Grecia, Irlanda,
Italia, Luxemburg, Suedia şi România</p>


