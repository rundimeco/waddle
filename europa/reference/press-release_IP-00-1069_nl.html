<H3>
<P><B>Commissie en Europees Ruimtevaartagentschap stellen </B><B>'joint venture</B><B>' in de ruimtevaart voor</B></H3>
<P><I><B>Voor de eerste maal ontwikkelen de Commissie en het Europees Ruimtevaartagentschap (ESA) een gemeenschappelijke benadering ten aanzien van de ruimtevaartsector in Europa. </B></I><I><B>"Dankzij de lange samenwerking tussen de lidstaten in het kader van ESA, hebben we op het gebied van de ruimtevaart mogelijkheden om een vooraanstaande rol spelen op mondiaal niveau.</B></I><I><B>", aldus Philippe Busquin, EU-Commissaris voor onderzoek.  </B></I><I><B>"Maar we moeten deze sterke punten beter benutten om tegemoet te komen aan de behoeften van de markt en om een bijdrage te leveren aan het beleid van de Gemeenschap op diverse gebieden, zoals milieu, landbouw, buitenlands beleid en veiligheid.</B></I><I><B>"  Dhr. Busquin voegde daaraan toe: </B></I><I><B>"Een van de doelen van de mededeling die de Commissie vandaag heeft goedgekeurd en die in overleg met ESA tot stand is gekomen, is het defini</B></I><I><B>ëren van een rol die de EU op het gebied van de ruimtevaart kan spelen teneinde een politieke en communautaire dimensie aan de ruimtevaart te geven.</B></I><I><B>". </B></I>
<P>Onderdelen van onze samenleving zijn, soms ongemerkt, in kritieke mate afhankelijk geworden van het gebruik van satellieten en ruimtevaarttechnologieën, bijvoorbeeld voor telecommunicatiediensten. Er ontstaan nieuwe markten voor satellieten en met name voor afgeleide diensten en gebruikersapparatuur. Het gebruik van uit de ruimte verkregen informatie zal van grote betekenis zijn voor succes in de mondiale kenniseconomie. 
<P>Bovendien bieden satellieten grote mogelijkheden voor de ontwikkeling van instrumenten die de uitvoering van het Gemeenschapsbeleid kunnen ondersteunen. Een autonome en concurrerende capaciteit om ruimte-infrastructuren te ontwikkelen en te beheren en om de met deze systemen verkregen informatie te verzamelen en te gebruiken, wordt steeds belangrijker voor een verder integrerende Europese Unie, die een toenemend politiek gewicht in de schaal legt in het wereldgebeuren. 
<P>De gezamenlijke mededeling van de Commissie en ESA, "Europa en de ruimtevaart: Begin van een nieuw hoofdstuk", is een nieuwe stap naar de vaststelling van een samenhangende benadering van de ruimtevaart in Europa, die op drie pijlers is gebaseerd: versterking van de fundamenten voor ruimtevaartactiviteiten, zodat Europa een onafhankelijke en betaalbare toegang tot de ruimte kan behouden, verbetering van de wetenschappelijke kennis en benutting van de voordelen van ruimtevaartinstrumenten voor de markt en de maatschappij.  
<P>Het is de taak van de Commissie om de juiste politieke en regelgevingsvoorwaarden voor ruimtevaartactiviteiten te scheppen, om de gezamenlijke O&O-inspanningen te katalyseren in overeenstemming met de doelstellingen van een Europese onderzoekruimte en om alle spelers samen te brengen rond gemeenschappelijke beleidsdoelstellingen in projecten van Europees belang. De gebruikergeoriënteerde en beleidsgestuurde  benadering van de ruimtevaart krijgt concreet gestalte in twee initiatieven van de Gemeenschap: een voor de ontwikkeling van een civiel satellietnavigatie- en -plaatsbepalingssysteem (GALILEO) en uiteindelijk een initiatief om in Europa een coherente capaciteit op te bouwen voor observatie ten behoeve van het milieu en de veiligheid (GMES).   
<P>Het succes van dergelijke initiatieven is afhankelijk van een doelmatige samenwerking tussen de Europese Commissie en ESA. Om regelingen voor samenwerking tussen de beide instellingen te definiëren, met het oog op de verdere ontwikkeling van de strategie voor de ruimtevaart en om een gezamenlijk kader voor te stellen waarbinnen de leden van de EU en ESA de ontwikkelingen op het gebied van de ruimtevaart kunnen evalueren, wordt een gezamenlijke task force opgezet die vóór december 2001 met resultaten moet komen.  
<P>"De in deze mededeling voorgestelde benadering is volledig in overeenstemming met de doelstellingen van een Europese onderzoekruimte", aldus de heer Busquin.  "Zij moet de lidstaten en de private spelers ertoe aanzetten om op samenhangende wijze te investeren in onderzoek en ontwikkeling ten behoeve van de Europese mogelijkheden op het gebied van de ruimtevaart. Met de goedkeuring van deze benadering door de EU-Raad en de ESA-Raad vóór het eind van dit jaar zal de vereiste politieke basis worden gelegd voor een nieuw en veelbelovend hoofdstuk in de ruimtevaartgeschiedenis."
<P>De omzet in de markten voor satellieten, lanceringen en bijbehorende diensten zal in het jaar 2002 naar schatting 60 tot 100 miljard € bedragen voor satellietcommunicatie, 5 tot 10 miljard € voor satellietnavigatieontvangers en plaatsbepalingsdiensten, 2 miljard € voor commerciële lanceringen en 0,5 tot 2 miljard € voor satellietbeelden. De totale jaaromzet van de Europese ruimtevaartindustrie ligt in de orde van 6 miljard €, en correspondeert rechtstreeks met hoogwaardige werkgelegenheid voor 40.000 mensen in Europa.
<P>Noot: De leden van ESA zijn de EU-lidstaten, Griekenland en Luxemburg uitgezonderd, en Zwitserland en Noorwegen. ESA heeft samenwerkingsovereenkomsten gesloten met Tsjechië, Hongarije, Polen en Roemenië.
