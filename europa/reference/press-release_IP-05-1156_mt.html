<h1>
<a name="Heading4"></a><b>LIFE Pajjiżi Terzi 2005: Il-Kummissjoni
tiffinanzja proġetti ambjentali f’pajjiżi terzi għal iktar
minn €6 miljun</b></h1>
<p><b><i>Il-Kummissjoni Ewropea approvat il-fondi għal 15-il proġett
ambjentali fir-reġjun Mediterranju u dak Baltiku, taħt il-programm
LIFE Pajjiżi Terzi 2005. Dawn il-proġetti jiffokaw fuq il-bini
tal-kapaċità. Jirrappreżentaw investiment totali ta’
€ 9,223,000 Euro, li minnhom l-UE se tkopri € 6,348,240.</i></b></p>
<p>“L-iżvilupp sostenibbli jista’ jintlaħaq biss jekk
jingħaraf bħala għan komuni: dak kollu li jsir
f’pajjiż jew żona waħda jkollu impatt fuq l-ambjent kollu
kemm hu, qal Stavros Dima, il-Kummissarju responsabbli għall-ambjent. Fuq
il-bażi ta’ appoġġ u kooperazzjoni reċiproċi
nistgħu nikkontribwixxu lejn l-iżvilupp u l-implimentazzjoni
tal-politika ambjentali f’pajjiżi ġirien li taqdi
l-ħtiġijiet taċ-ċittadini, issa u
fil-ġejjieni”.</p>
<p>Il-Kummissjoni Ewropea għażlet 15-il proġett fl-Alġerija,
il-Bożnja-Erzegovina, il-Kroazja, l-Iżrael, il-Ġordan, il-Libanu,
il-Marokk, ir-Russja, it-Tuneżija, it-Turkija, ix-Xatt tal-Punent u
Gaża, sabiex tiffinanzjahom permezz tal-programm LIFE Pajjiżi Terzi.
</p>
<p>Dawn il-proġetti għandhom l-għan li jtejbu l-ambjent u jiksbu
l-iżvilupp sostenibbli billi jikkontribwixxu lejn il-ħolqien jew
it-tisħiħ ta' l-istituzzjonijiet, l-oqsma ta’ politika,
l-għodod ta’ sorveljanza, il-faċilitajiet
għat-taħriġ, in-netwerks u d-<i>databases</i> rilevanti. </p>
<p>Ikopru firxa wiesgħa ta' kwistjonijiet, mill-ġestjoni ta’
l-iskart u l-prevenzjoni u l-kontroll tat-tniġġis industrijali
sas-sorveljanza tal-ħamrija u l-bidla fil-klima. Uħud
mill-proġetti jippromwovu approċċ li jxaqleb lejn regolamenti
ambjentali ta’ l-UE jew kooperazzjoni fuq livell reġjonali jew
transnazzjonali. </p>
<p>L-ispiża totali tal-proġetti hija ta’ €9,223,000.
Il-finanzjament ta' l-UE huwa madwar 69% ta’ dan l-ammont. </p>
<p>LIFE Pajjiżi Terzi huwa parti mill-programm LIFE. LIFE huwa l-istrument
finanzjarju ta’ l-UE li jappoġġa l-proġetti ambjentali u
ta’ konservazzjoni tan-natura madwar l-UE, kif ukoll f'xi pajjiżi
kandidati, pajjiżi fil-proċess ta' adeżjoni u pajjiżi
ġirien. L-għan tiegħu huwa li jagħti kontribut lejn
l-iżvilupp u l-implimentazzjoni tal-politika ambjentali ta’ l-UE
billi jiffinanzja azzjonijiet speċifiċi. Sa mill-1992, LIFE
ikkofinanzja madwar 2500 proġett, b'kontribut ta' €1 500 miljun
għall-ħarsien ta' l-ambjent. </p>
<p>LIFE Pajjiżi Terzi speċifikament jikkontribwixxi lejn
il-ħolqien ta’ kapaċità u strutturi amministrattivi, u
jgħin fl-iżvilupp ta' politika ambjentali u programmi ta’
azzjoni f’pajjiżi terzi li jagħtu fuq il-Baħar Mediterran u
l-Baħar Baltiku<sup><b><a name="fnB1" href="#fn1">[1]</a></b></sup>. </p>
<p>Iż-żewġ komponenti l-oħra ta’ LIFE, LIFE Natura u
LIFE Ambjent, jiffokaw fuq il-konservazzjoni tan-natura u l-innovazzjoni
fil-miżuri għall-ħarsien ta’ l-ambjent. Għal
proġetti approvati taħt LIFE Natura u LIFE Ambjent, ara l-istqarrijiet
għall-istampa <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1155</a>
u <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>.</p>
<p>Il-programm kurrenti LIFE (“LIFE III”) jispiċċa fi
tmiem l-2006. Il-Kummissjoni pproponiet programm ġdid jismu “LIFE
+”, li jkopri l-perjodu mill-2007-2013 b'baġit ta' € 2,190
miljun. L-adozzjoni finali tal-programm u l-baġit tiegħu bħalissa
qed jistennew deċiżjoni mill-Kunsill tal-Ministri u l-Parlament
Ewropew. <br>Sinteżi tal-15-il proġett magħżul
fil-pajjiżi terzi tista' tinstab fl-anness għall-istqarrija ta’
l-istampa. Iktar tagħrif iddettaljat dwar kull proġett jista’
jinstab fi:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><b>ANNESS</b></p>
<p><b>Ħarsa ġenerali lejn il-proġetti LIFE Pajjiżi Terzi
2005 skond il-pajjiż</b></p>
<p><b>il-Bożnja-Erzegovina – proġett 1 </b></p>
<p>Il-benefiċjarju tal-proġett huwa l-Istitut ta’
l-Idro-inġinerija fil-Fakultà ta’ l-Inġinerija Ċivili,
f’Sarajevo; il-kofinanzjament ta’ l-UE huwa ta’ €
299,250. Il-proġett għandu l-għan li jimplimenta proċedura
integrata ta’ permessi ambjentali (“Integrated Environmental
Permitting” procedure) li tiffoka fuq l-aħjar metodi disponibbli
għall-industrija ta' l-ikel u x-xorb. Minkejja tnaqqis fil-livell ta’
attivitajiet industrijali wara l-gwerra, it-tniġġis industrijali
għadu jkollu impatt qawwi fuq l-ambjent fil-Bożnja-Erzegovina. </p>
<p><b>Il-Kroazja – 4 proġetti</b></p>
<p>Il-benefiċjarju ta’ l-ewwel proġett hija l-Aġenzija
ta’ l-Ambjent Kroata; il-ko-finanzjament ta’ l-UE huwa ta’
€ 533,700. Il-proġett għandu l-għan li joħloq
standards u metodi nazzjonali għal programm ta’ monitoraġġ
tal-ħamrija li jissodisfa r-rekwiżiti ta’ l-UE. Barra minn hekk,
għandu l-għan li jidentifika l-postijiet għall-istazzjonijiet
ta’ monitoraġġ tal-ħamrija b’koordinati
għall-art agrikola, art bil-foresti u siti kkontaminati u li jidentifika
ċentri ta’ referenza potenzjali għall-ġbir u l-analiżi
tad-dejta, u li jressaq proposti għall-bini ta’ sistema ta’
monitoraġġ tal-ħamrija, inkluż pjan finanzjarju
għall-implimentazzjoni futura tas-sistema. </p>
<p>Il-benefiċjarju tat-tieni proġett hija l-aġenzija nazzjonali
għall-ġestjoni ta' l-ilma - Croatian Waters; il-ko-finanzjament
ta’ l-UE huwa ta’ € 211 571. Il-proġett għandu
l-għan li joħloq laboratorju ġdid għall-analiżi
tal-bijodegradabbiltà ta’ ilma għall-iskart. Għandu
jikkontribwixxi għall-istrateġija nazzjonali tal-ħarsien
ta’ l-ilma u jgħin sabiex ikun hemm konformità mad-Direttiva
ta’ Qafas dwar l-Ilma. </p>
<p>Il-benefiċjarju tat-tielet proġett huwa l-Lonsjko Polje Nature Park
Public Service;  il-ko-finanzjament ta’ l-UE huwa ta’ €
496,845. Il-proġett għandu l-għan li jiżviluppa u jtejjeb
it-tmexxija integrata tal-baċini tax-xmara permezz ta' l-iżvilupp
ta’ proċessi konsultattivi li jinvolvu l-partijiet interessati.
Proċess ta’ ppjanar tat-tmexxija għandu jassigura li
ħtiġijiet ta’ l-artijiet mistagħdra jiġu rikonoxxuti. 
Se tkun provduta sistema sostenibbli ta’ ġestjoni tal-viżitaturi
u l-istaff għassiesa taż-żoni mħarsa tal-Kroazja se jkunu
mgħammra. </p>
<p>Il-benefiċjarju tar-raba’ proġett hija l-Fakultà
ta’ l-Inġinerija Ċivili ta’ l-Università ta’
Żagreb; il-ko-finanzjament ta’ l-UE huwa ta’ € 492,584.
Il-proġett se jikkonsisti f’għajnuna lill-Ippjanar Fiżiku u
Kostruzzjoni fil-Ministeru għall-Ħarsien ta’ l-Ambjent sabiex
titwaqqaf sistema sostenibbli għall-ġestjoni ta’ l-iskart
mill-bini u t-twaqqigħ. Dejta eżistenti dwar landfills u
miżbliet, kwantitajiet u tipi ta’ skart tal-bini u t-twaqqigħ se
jiġu analizzati sabiex tinkiseb idea ġenerali ta’ l-istat
preżenti u jiġu identifikati oqsma li dwarhom għad jonqos
it-tagħrif.  Se jintgħażlu siti tipiċi li jirriflettu
l-varjetà ta’ daqsijiet, it-tipi ta’ skart u s-sistemi
loġistiċi applikati. Fir-reġjun pilota ta’ Żagreb,
il-materjal miġbur se jiġi riċiklat f'impjant ta'
riċiklaġġ pilota fil-landfill Jakusevac. Is-settur tal-bini
fil-Kroazja jipproduċi 2 miljun tunnellata ta’ skart tal-bini u
t-twaqqigħ kull sena. Bħalissa inqas minn 5% ta’ dan l-iskart
qed jiġi riċiklat jew użat mill-ġdid. </p>
<p><b>Gaża u x-Xatt tal-Punent – 2 proġetti</b></p>
<p>Il-benefiċjarju ta’ l-ewwel proġett hija
l-muniċipalità ta’ Hebron;  il-ko-finanzjament ta’ l-UE
huwa ta’ € 770,000. Il-proġett għandu l-għan li
jistabbilixxi regolament ambjentali ġdid fil-Muniċipalità
ta’ Hebron għat-trattament ta’ skart ta’ l-irħam,
ħama u ilma miċ-ċiklu industrijali. Netwerk ta’
assoċjazzjonijiet ta' l-irħam Palestinjani u Taljani se jiġu
stabbiliti u se jinbena ċentru pilota għar-riċiklaġġ
tad-dranaġġ industrijali u s-separazzjoni tal-karbunat
tal-kalċju. </p>
<p>Il-benefiċjarju tat-tieni proġett huwa l-Applied Research Institute
f’Ġerusalemm; il-ko-finanzjament ta’ l-UE huwa ta’
€ 200,819. L-għan tal-proġett huwa li jgħin l-iżvilupp
ta’ strateġiji lokali ta’ żvilupp sostenibbli u jxerred
l-għarfien li ħareġ minn riċerka preċedenti.
Fil-prattika, jimmira li jassigura u jżomm l-involviment ta' l-awtoritajiet
lokali u nazzjonali magħżula, li jistabbilixxi Sistema ta'
Informazzjoni Ġeografika (GIS, ġabra ta' mapep intelliġenti u
strumenti oħra li juru l-karatteristiċi tal-wiċċ tad-dinja,
u r-relazzjonijiet bejn dawn il-karatteristiċi) u li jsaħħaħ
il-kapaċitajiet tekniċi tal-muniċipalitajiet u l-kunsilli rurali
kkonċernati.  L-għarfien li jinkiseb minn dan il-proġett
jiġi ttrasferit lil awtoritajiet oħra lokali fix-Xatt tal-Punent
sabiex jitħeġġu jwettqu inizjattivi simili ta’
sostenibbiltà. </p>
<p><b>L-Iżrael – 2 proġetti</b></p>
<p>Il-benefiċjarju ta’ l-ewwel proġett huwa l-Kunsill
Reġjonali tal-Galilija ta’ Fuq;  il-ko-finanzjament ta’ l-UE
huwa ta’ € 369,442. L-għan huwa li jinħoloq qafas
għall-bilanċ bejn l-iżvilupp u l-ħtiġijiet ambjentali
tar-reġjun tal-Galilija ta’ Fuq, sabiex b’hekk ikun possibbli
li r-riżorsi jintużaw b’mod sostenibbli. Se jitfassal Pjan
Ġenerali għad-deżinjazzjoni ta’ l-użu ta’ l-art,
il-ġestjoni ambjentali, il-prevenzjoni ta’ l-għargħar u
sistema ta’ dranaġġ xierqa. Dan għandu
jħeġġeġ is-sehem tal-pubbliku fl-ippjanar u
fil-proċessi tat-teħid tad-deċiżjonijiet; jiżviluppa
l-ekoturiżmu flimkien mal-ħarsien tar-riżorsi naturali; ibiddel
ix-xejriet distruttivi ta’ mġiba permezz ta’ programmi
edukattivi u ta’ l-infurzar; iħeġġeġ prassi agrikoli
ekoloġiċi; u joħloq qafas amministrattiv
għall-implimentazzjoni, it-tmexxija u ż-żamma tal-Pjan
Ġenerali.</p>
<p>Il-benefiċjarju tat-tieni proġett huwa l-Heschel Center for
Environmental Learning and Leadership; il-ko-finanzjament ta’ l-UE huwa
ta’ € 334,934. Il-proġett jimmira li jibni kapaċità
ambjentali fuq skala kbira fi gvernijiet lokali madwar l-Iżrael. Se
jitħarrġu avukati, professjonisti muniċipali u sindki u se
jinħolqu netwerks ta’ rabtiet bejniethom. Għodod
għas-sostenibbiltà lokali fl-ippjanar muniċipali, it-tmexxija u
l-leġiżlazzjoni (liġijiet sekondarji) se jiġu
żviluppati u se jitwaqqaf netwerk ta’ appoġġ li jorbot
l-inizjattivi ta' l-Iżrael ma' xulxin. </p>
<p><b>Il-Ġordan - proġett 1</b></p>
<p>Il-benefiċjarju tal-proġett se tkun l-Università
Ħaxemita; il-ko-finanzjament ta’ l-UE huwa ta’ € 473,701.
Dan il-proġett għandu l-għan li jiżviluppa strateġiji u
strumenti li jindirizzaw il-problemi li jġib miegħu t-tkabbir
fit-turiżmu. Fi sħubija ma' l-industrija tat-turiżmu, se
jiġu implimentati miżuri u studji piloti f’żewġ
lukandi sabiex tittejjeb il-prestazzjoni ambjentali tagħhom. Is-sejbiet,
l-istrateġiji u l-istrumenti żviluppati matul il-proġett
jiġu ppreżentati lill-partjiiet interessati kollha permezz ta' serje
ta' <i>workshops</i>. Għodda ta’ gwida u modulu ta’
taħriġ elettroniku se jitfassal sabiex jippromwovi t-tmexxija
ambjentali fis-settur tat-turiżmu kumplessivament.  </p>
<p><b>Il-Marokk – proġett 1</b></p>
<p>Il-benefiċjarju tal-proġett se tkun l-Università ta’
Chouaib Doukkali; il-ko-finanzjament ta’ l-UE huwa ta’ € 438
228. Il-proġett għandu l-għan li jiżviluppa sistema
effettiva ta’ kkompostjar fuq skala pilota għat-trattament
tal-ħama ġġenerat minn impjanti għat-trattament
tad-dranaġġ u impjanti ta’ l-ilma għax-xorb, sabiex
jiġi prodott kompost ta' kwalità għolja fil-Marokk. L-ammont
ta’ ħama ġġenerat kull sena fil-Marokk huwa madwar 430,000
tunnellata u qed jiżdied b’ħeffa kbira. Il-ħama
tinħażen primarjament qrib ta’ impjanti għat-trattament
ta’ l-ilma għall-iskart u mbagħad tinfirex fl-art mingħajr
ebda trattament jew inkella tintrema f’landfills mhux ikkontrollati. </p>
<p><b>Il-Libanu – proġett wieħed</b></p>
<p>Il-benefiċjarju tal-proġett huwa Arcenciel; il-ko-finanzjament
ta’ l-UE huwa ta’ € 449 697. Dan il-proġett jipproponi li
titnieda politika nazzjonali dwar il-ġestjoni u t-trattament ta’
skart infettiv ta’ l-isptarijiet fil-Libanu. L-attivitajiet jinkludu
t-trattament ta' l-iskart ta' l-isptarijiet fir-reġjun tan-nofsinhar
ta’ Mont Liban, taħriġ ta’ l-istaff ta’
l-istparijiet u t-tnedija ta’ kampanja għat-tqajjim ta’
kuxjenza dwar l-iskart ta’ l-isptarijiet. </p>
<p><b>Ir-Russja – proġett 1</b></p>
<p>Il-benefiċjarju tal-proġett huwa ċ-Ċentru Ambjentali
ta’ l-Istitut Muniċipali (ECAT) f’Kaliningrad;
il-ko-finanzjament ta’ l-UE huwa ta’ € 492,837. Dan
il-proġett għandu jippromwovi u jiffaċilita t-titjib
tar-rendiment ambjentali u r-rendiment fil-qasam tas-sikurezza fis-settur
industrijali f'Kaliningrad. Jimmira li jassigura l-kontroll effettiv u
s-sorveljanza ta’ dawn l-attivitajiet mill-awtoritajiet kompetenti. Dan se
jinkiseb permezz tal-promozzjoni ta’ prassi integrata ta’
prevenzjoni u kontroll tat-tniġġis u l-iżvilupp u
l-implimentazzjoni ta’ sistemi ta’ ġestjoni ambjentali u
tas-sikurezza. L-atturi kollha involuti fl-attivitajiet industrijali
fir-reġjun se jiġu infurmati u mħarrġa fuq dawn l-istrumenti
permezz ta’ seminars u <i>workshops</i>. Librerija informattiva fuq
l-internet għandha tipprovdi t-tagħrif kollu rilevanti. Madwar 80% ta'
l-industrija reġjonali domestika hija bbażata f’Kaliningrad
b’xi 30 intrapriża industrijali kbira jew medja u 40,000
intrapriża industrijali żgħira. </p>
<p><b>It-Tuneżija, l-Alġerija u l-Marokk – proġett
ikkombinat 1</b></p>
<p>Il-benefiċjarju ta' dan il-proġett ikkombinat huwa
l-<i>Observatoire</i> <i>du</i> <i>Sahara</i> <i>et</i> <i>du</i> <i>Sahel</i>;
il-ko-finanzjament ta’ l-UE huwa ta’ € 526 144. L-għan
ewlieni tal-proġett huwa li tkun evitata kriżi ta’ nixfa
f’din il-parti tax-xatt tan-nofsinhar tal-Baħar Mediterran, permezz
ta' l-implimentazzjoni ta' sistema ta' twissija minn kmieni u t-tisħiħ
tal-kapaċitajiet operattivi ta' dawn il-pajjiżi. Se tiġi
żviluppata sistema komuni ta’ tagħrif dwar in-nixfiet flimkien
ma’ ġabra ta' metodoloġiji komuni ta' evalwazzjoni bikrija. 
It-territorji nazzjonali kkonċernati se jinqasmu f’ekoreġjuni u
l-vulnerabbiltà strutturali ta’ dawn l-ekoreġjuni se tkun
evalwata. Ir-riżultati u l-għarfien iġġenerat
mill-proġett se jinxtered lill-utenti diretti, lil min jieħu
d-deċiżjonijiet u lill-istituzzjonijiet tat-tliet pajjiżi.</p>
<p><b>It-Turkija – proġett 1</b></p>
<p>Il-benefiċjarju tal-proġett huwa l-Uffiċċju Tork
taċ-Ċentru Ambjentali Reġjonali; il-ko-finanzjament ta’
l-UE huwa ta’ € 252 488. Dan huwa proġett
għall-ħolqien tal-kapaċità marbut mal-bidla fil-klima. Se
jaffettwa l-amministrazzjoni nazzjonali; jippromwovi l-kooperazzjoni
intragovernattiva; iżid il-kuxjenza tal-partijiet interessati u jtejjeb
ir-rwol tagħhom fid-dibattitu dwar il-bidla fil-klima. Il-proġett se
jappoġġa b’mod dirett l-iżvilupp ta’ politika
fil-qasam tal-bidla fil-klima għal setturi prijoritarji; u se
jsaħħaħ is-sehem tal-pubbliku u l-aċċess għal
tagħrif ambjentali. </p>
<hr><p><sup><b><a name="fn1" href="#fnB1">[1]</a></b></sup> 	Huma eliġibbli
taħt LIFE Pajjiżi Terzi: l-Albanija, l-Alġerija,
l-Bożnja-Erzegovina, l-Kroazja, l-Eġittu, l-Iżrael,
il-Ġordan, il-Libanu, il-Marokk, is-Sirja, it-Tuneżija, ix-Xatt
tal-Punent u Gaża, u x-xatt Baltiku tar-Russja (ir-reġjuni ta'
Kaliningrad u San Pietruburgu).</p>


