<h1>
<a name="Heading4"></a><b>Komisarz UE ds. handlu Peter Mandelson oraz
komisarz UE ds. rolnictwa Mariann Fischer Boel wezmą udział w
rozmowach dotyczących rundy Doha w Waszyngtonie</b></h1>
<p><b><i>Komisarz ds. handlu Peter Mandelson i komisarz ds. rolnictwa Mariann
Fischer Boel spotkają się w tym tygodniu w Waszyngtonie ze swoimi
partnerami ze Stanów Zjednoczonych w sprawie rundy Doha. We wtorek
wieczorem omówią oni z przedstawicielem USA ds. handlu Robem Portmanem
oraz z ministrem ds. rolnictwa Mikiem Johannsem zagadnienia związane z
rolnictwem, które są jednym z tematów rundy. W środę
rano komisarz Mandelson oraz ambasador Portman będą kontynuowali
rozmowy w sprawie rundy Doha i na temat innych zagadnień dotyczących
handlu dwustronnego między UE a USA. Komisarz Fischer Boel pozostanie w
Waszyngtonie do piątku, kiedy to spotka się z zastępcą
sekretarza stanu Robertem Zoellickiem oraz wysokimi rangą członkami
Kongresu, a także ponownie przeprowadzi rozmowy dwustronne z ambasadorem
Portmanem.</i></b></p>
<p>Przed swoim odjazdem komisarz Mandelson powiedział: „W obecnej
chwili, kiedy od konferencji ministerialnej WTO w Hongkongu dzielą nas
zaledwie tygodnie, bardzo potrzebne są postępy w rozmowach. UE i USA
muszą nadal dawać wyraz swojemu zaangażowaniu oraz gotowości
do podjęcia trudnych decyzji dotyczących reformy rolnictwa, aby
ułatwić posunięcie się do przodu w dalszych
częściach rundy. Osiągnięcie prawdziwego postępu w
Hongkongu wymaga ambicji i zaangażowania już teraz.” </p>
<p>Komisarz Fischer Boel powiedziała: „Pozostało już
niewiele czasu na przygotowania do spotkania w Hongkongu, jeżeli chcemy tam
osiągnąć ambitne cele. Nasze reformy wspólnej polityki
rolnej pozwoliły na znaczne ograniczenie wsparcia gospodarstw rolnych,
które powodowało zakłócenia w handlu, a także
otwarły dyskusję na temat unijnych refundacji wywozowych.
Wykazaliśmy się również elastycznością, jeśli
chodzi o kwestię dostępu do rynku. Mam nadzieję, że moi
amerykańscy koledzy przejawią podobną wolę wprowadzenia
reform w perspektywie następnej amerykańskiej ustawy rolnej.
Współpraca UE i USA jest niezbędna, aby runda Doha
zakończyła się sukcesem.” </p>
<p>Spotkanie ministrów w Hongkongu w grudniu 2005 r. będzie kluczowym
etapem rundy Doha. Jeżeli ma się ona zakończyć w 2006 r.,
członkowie WTO muszą określić ramy ostatecznego porozumienia
w czasie szczytu w Hongkongu. UE konsekwentnie dążyła do
osiągnięcia ambitnego rezultatu, który umożliwi większy
dostęp do rynku oraz osiągnięcie ważnych celów
związanych z rozwojem, mających kluczowe znaczenie dla sukcesu rundy.
</p>
<p>Wspólne przewodnictwo i partnerstwo UE i USA nie wystarczy wprawdzie do
osiągnięcia sukcesu w globalnej rundzie rozmów dotyczących
handlu, jest jednak jego niezbędnym warunkiem wstępnym. </p>
<p>To właśnie UE i USA wspólnie wynegocjowały w czasie
majowej minikonferencji ministerialnej w Paryżu porozumienie w sprawie
<i>ekwiwalentów ad valorem</i>, które ożywiło negocjacje
dotyczące rolnictwa. W czasie minikonferencji ministerialnej w Dalianie w
lipcu, dalszym impulsem w negocjacjach było wparcie przez UE oraz USA planu
obniżenia taryf celnych na produkty rolne jako podstawy do dalszych
negocjacji w Genewie. </p>
<p>UE wezwała USA do wykazania podobnej woli przeprowadzenia reformy
rolnictwa w kraju oraz rozwiązania kwestii subsydiów w rolnictwie.
</p>

