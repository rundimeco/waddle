Komisař EU pro vědu a výzkum Janez Potočnik dnes v
Praze udělil letošní Descartovu cenu EU spojenou s odměnou
ve výši 1 milionu eur, a to za mimořádné výsledky
v přeshraničním výzkumu v oblasti biologie a fyziky.
Cena byla udělena dvěma týmům s celoevropskou
působností. První oceněný tým dosáhl
převratných výsledků v oblasti kvantové kryptografie,
což znamená zásadní pokrok na cestě k
celosvětově bezpečným komunikačním
sítím. Druhý tým přispěl k hlubšímu
pochopení mitochondrické DNA, jež se považuje za jeden ze
základních prvků vedoucích k porozumění procesu
stárnutí. Novou Descartovu cenu EU v hodnotě 250 000
eur za vědeckou komunikaci získalo pět osobností za
svůj mimořádný přínos při popularizaci
vědy a techniky mezi evropskými občany. Tato cena
odráží význam spojení vědy s vědeckou
komunikací. Slavnostní ceremoniál probíhal v
nádherném historickém prostředí Pražského
hradu za účasti prezidenta České republiky Václava
Klause.
Komisař Potočnik řekl: „Descartova cena je
oceněním nejlepších výsledků dosažených
v evropském výzkumu, založeném na spolupráci.
Ukazuje možnosti, kterých můžeme dosáhnout, budeme-li
takto postupovat. Považuji si za čest, že jsem první, kdo
předává Descartovu cenu za vědeckou komunikaci. Je
nejvyšší čas ocenit významný přínos
těch, kdo popularizací vědecké problematiky
přispívají ke zvýšení povědomí o
vědě, k jejímu lepšímu pochopení a
přijímání.“
O Descartovu cenu za výzkum se ucházelo osm finalistů
z celé řady vědeckých a technických
disciplín. Vítězné týmy vybírala porota
složená z předních osobností z oblasti
vědy, průmyslu a vládních subjektů, a to za
předsednictví Ene Ergmy, viceprezidentky Estonské akademie
věd a předsedkyně Estonského parlamentu.
Oba vítězné týmy jsou ztělesněním
zajímavých přínosů vyplývajících
z aktivní přeshraniční spolupráce při
prosazování výzkumu. První společný tým EU a
USA „Od kvantové teleportace po bezpečnou komunikaci“
vyvinul globální komunikační systém
s použitím světelných částic.
„Kvantová kryptografie“ představuje zásadní
průlom pro globální elektronické sítě a razí
cestu bezpečnější globální infrastruktuře,
zejména elektronického podnikání (e-business) a
vládnutí (e-government). Druhý tým „Tajemství
degenerativních nemocí a stárnutí objevené
v mitochondriích“ vrhá nové světlo na
složité biologické procesy stárnutí a
předznamenává možnosti léčebných postupů
zaměřených na boj proti stárnutí.
Letošní Descartova cena za vědeckou komunikaci byla
udělena poprvé v historii. Za mimořádný
přínos ke zvyšování zájmu o vědu
u evropské veřejnosti ji získalo pět předních
osobností z oblasti vědy a médií. O odměnu ve
výši 250 000 eur se podělili:
francouzský výrobce Vincent Lamy za vynikající
dokumentární pořad o pakobylkách,
profesor Ignaas Verpoest za neotřelou mobilní výstavu o
kompozitních materiálech,
britský reportér sir David Attenborough za průkopnické
filmy o divokých zvířatech a za dílo, jež
sklízí všeobecný obdiv,
profesor Wolfgang M. Heckl za podnětnou popularizaci
náročných vědeckých disciplín mezi
různými typy publika,
maďarský vědec Peter Csermely za novátorský
přístup zaměřený na pomoc postiženým
studentům podílet se na moderním výzkumu.
Bližší informace o nositelích Descartovy ceny
2004 viz MEMO/04/281
