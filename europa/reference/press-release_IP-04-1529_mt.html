<h1>
<a name="Heading4"></a><b>Ir-Repubblika Ċeka, Ċipru, Malta,
il-Polonja u l-Islovakkja huma mixjin kif suppost fil-korrezzjoni ta’
l-iżbilanċ</b><b>i fil-baġit</b></h1>
<p><b><i>Il-Kummissjoni Ewropea kkonkludiet illum li r-Repubblika Ċeka,
Ċipru, Malta, il-Polonja u l-Islovakkja huma mixjin kif suppost għal
korrezzjoni tas-sitwazzjoni ta’ żbilanċ eċċessiv li
kienu jinsabu fihom, f'Lulju ta’ din is-sena, u għalhekk huma
konformi mar-rakkomandazzjoni tal-Kunsill. Għalhekk, l-ebda
rakkomandazzjoni oħra ma hija neċessarja f’dan l-istadju. 
</i></b></p>
<p>“Ninnota bi pjaċir li r-Repubblika Ċeka, Ċipru, Malta,
il-Polonja u l-Islovakkja kollha wieġbu b’mod pożittiv
għar-rakkomandazzjonijiet tal-Kunsill u ħadu l-miżuri
neċessarji biex jikkontrollaw l-iżbilanċ tal-baġits
tagħhom. Finanzi pubbliċi sodi huma bżonn għall-ekonomija u
għal min iħallas it-taxxi u għandhom ikunu segwiti aktar
fid-dettall b’mod partikolari fil-perijodi ta’ tkabbir għoli
bħal dawk esperjenzati minn dawn l-Istati Membri", qal Joaquin Almunia,
Kummissarju għall-Affarijiet Ekonomiċi u Monetarji.  </p>
<p>Ibbażat fuq l-evidenza li l-iżbilanċ tal-gvern f’kull
wieħed mill-ħames pajjiżi qabeż it-3% tal-valur ta’
referenza tal-GDP fl-2003, il-Kunsill iddeċieda fil-5 ta' Lulju, fuq
rakkomandazzjoni mill-Kummissjoni, li kien hemm żbilanċ
eċċessiv fir-Repubblika Ċeka, Ċipru, Malta, il-Polonja u
l-Islovakkja<sup><b><a name="fnB1" href="#fn1">[1]</a></b></sup>. Fl-istess
ħin, anki fuq rakkomandazzjoni tal-Kummissjoni, il-Kunsill ħareġ
rakkomandazzjoni lil kull wieħed minnhom bil-għan li jtemm
is-sitwazzjoni ta’ żbilanċ eċċessiv  (skond l-Artikolu
104(7) tat-Trattat).</p>
<p>Speċifikament, billi anki jieħu in konsiderazzjoni ċirkostanzi
speċjali marbuta mal-pajjiż partikulari bħal-livell inizjali ta'
l-iżbilanċ u l-bidliet strutturali li dejjem għaddejjin relatati
mal-proċess ta' konverġenza, il-Kunsill irrakkomanda li
l-iżbilanċ eċċessiv jiġi korrett sa l-2005
f’Ċipru, sa l-2006 għal Malta, sa l-2007 għall-Polonja u
l-Islovakkja, u sa l-2008 għar-Repubblika Ċeka. Għal kull
pajjiż, dan il-pjan multi-annwali ta’ aġġustament kien
skond il-pjan ta’ konsolidament fit-tul tal-baġit kif stabbilit
fil-programm ta’ konverġenza ta’ Mejju 2004. Minbarra dan,
b’konformità mad-disposizzjonijiet tal-Patt ta' Stabbiltà u
Tkabbir, il-Kunsill stabilixxa limitu ta’ żmien ta’ erba’
xhur f’kull rakkomandazzjoni skond 104(7), jiġifieri sal 5 ta’
Novembru 2004, biex tittieħed “azzjoni effettiva”. Għal
Ċipru, din l-azzjoni tirreferi għall-miżuri biex
l-iżbilanċ jintaqqas għal anqas minn 3% tal-GDP sa l-2005.
Għall-ħames pajjiżi li jifdal, li huma mitluba
jikkoreġġu l-iżbilanċi eċċessivi f’qafas
ta’ ħidma multi-annwali l-azzjoni effettiva hija relatata ma’
miżuri biex tinkiseb il-mira ta' l-iżbilanċ fil-baġit
ta’ l-2005.</p>
<p>Ġaladarba skada l-limitu ta’ żmien stabbilit mill-Kunsill
biex tittieħed azzjoni effettiva tista’ ssir l-evalwazzjoni li
ġejja:</p>
<ul>
<li>L-iżbilanċ stmat għall-2004 għal kull pajjiż huwa
konformi mal-mira stabbilita fil-programmi ta' konverġenza rispettivi
tagħhom ta' Mejju 2004;</li>
<li>L-iżbilanċ ta' l-2005 ta' kull pajjiż huwa mistenni li jkun
skond il-pjan ta' aġġustamant approvat mill-Kunsill;</li>
<li>Għalhekk, fuq informazzjoni kurrenti u fuq il-bażi tal-miżuri
dettaljati fil-baġits ta’ l-2005, jidher li l-awtoritajiet
tal-ħames pajjiżi ħadu azzjoni effettiva u għalhekk jinsabu
mixjin kif suppost biex jikkoreġġu l-iżbilanċi
eċċessivi fit-termini tar-rakkomandazzjonijiet tal-Kunsill taħt
l-Artikolu 104(7).</li></ul><p>It-test ta’ l-evalwazzjoni huwa disponibbli
fuq: </p>
<p><a
href="http://ec.europa.eu/economy_finance/about/activities/sgp/procedures_en.htm">http://ec.europa.eu/economy_finance/about/activities/sgp/procedures_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> 	See also <a
href="/rapid/pressReleasesAction.do?reference=IP/04/1527&format=HTML&aged=0&language=EN&guiLanguage=en">IP/04/1527</a>
for Greece and <a
href="/rapid/pressReleasesAction.do?reference=IP/04/1528&format=HTML&aged=0&language=EN&guiLanguage=en">IP/04/1528</a>
for Hungary</p>


