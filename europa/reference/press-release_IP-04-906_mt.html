<h1>
<a name="Heading4"></a><b>Il-Ħolqien ta’ rabta bejn
iċ-ċittadini u l-Baġit ta’ l-UE</b></h1>
<p><b><i>Is-sistema ta’ finanzjament fis-seħħ wasslet għal
riżorsi stabbli għall-baġit ta’ l-UE, iżda saret anqas
trasparenti biż-żmien. Kull ma jmur, tiddependi wkoll minn
trasferimenti mit-teżori nazzjonali, minflok ma topera fuq "ir-riżorsi
proprji", kif ipprevedew it-Trattati. Ir-rapport tal-Kummissjoni dwar
ir-riżorsi proprji, kif ħtieġet il-liġi, għalhekk
jipproponi li l-Kunsill jaħsibha sewwa dwar l-introduzzjoni, sa l-2014
ta’ sistema ta’ finanzjament għall-UE, imsejsa madwar
riżorsi fiskali prinċipali  li għandhom x’jaqsmu ma’
l-enerġija, il-VAT, jew taxxa fuq id-dħul tal-kumpaniji.  B’hekk
għandu jiżdied l-għarfien li għandhom iċ-ċittadini
dwar ir-riżorsi li jikkontribwixxu għall-Baġit u tiżdied
l-accountability ta' min jieħu id-deċiżjonijiet. Din
ir-riżorsa li hija bbażata fuq it-taxxa għandha tidħol
minflok ir-riżorsi eżistenti u għalhekk tkun newtrali fuq
il-livell ta’ l-iffinanzjar ta’ l-UE.  </i></b></p>
<p>Il-Kummissarju tal-Baġit Michael Schreyer qal li: “L-proposta
tirrifletti x-xejra ta’ l-UE bħala Unjoni ta’ l-Istati Membri u
ċ-ċittadini billi tiċċara r-rabta bejn min iħallas
it-taxxi u l-baġit ta' l-UE. Ser tgħinna wkoll nimxu ‘lil hinn
mid-dibattiti sterili dwar il-kontributi netti ta’ l-Istati Membri
għaliex tiżgura li r-riżorsi huma miġbura fuq il-medda
kollha ta' l-UE kif imposta u mhux sempliċement mit-teżori
nazzjonali."  </p>
<p><b>Finanzjament trasparenti u effiċjenti permezz ta' risors ibbażat
fuq l-intaxxar.</b></p>
<p>Bħalissa, ‘il-fuq minn 73% tal-Baġit ta’ l-UE huwa
iffinanzjat minn kontribuzzjoni mit-teżori nazzjonali bi proporzjon mal-GNI
ta’ l-Istati Membri. Riżorsi oħra, prinċipalment l-imposti
doganali u dawk ibbażati fuq il-VAT qegħdin jonqsu. Biex tinbidel din
is-sitwazzjoni, il-Kummissjoni tipproponi 3 kandidati prinċipali bħala
riżorsa proprja bbażata fuq it-taxxa, sehem minn:</p>
<ol>
<li>ir-rata tat-taxxa fuq il-konsum ta’ l-enerġija, limitata
għall-karburanti intiżi għat-trasport tat-triq.  Karburanti
ta’ l–avjazzjoni għandhom jiġu wkoll ikkunsidrati,
bħala żvilupp futur biex titneħħa l-eżenzjoni kurrenti
mit-taxxa fuq il-karburant ta’ l-avjazzjoni. </li>
<li>Ir-rata nazzjonali tal-VAT, li jwassal biex jinftiehem aħjar
miċ-ċittadini il-mod ta’ kif tiġi ffinanzjata l-UE. Ma
jkunx hemm piżijiet ta’ taxxa żejda għaliex ir-rata
ta’ l-UE tiġi bbilanċjata bi  tnaqqis ekwivalenti fir-rata
nazzjonali tal-VAT. L-UE u l-VAT nazzjonali għandu jidher bħala taxxa
separata fuq il-fatturi jew l-irċevuti.</li>
<li>taxxa fuq id-dħul tal-kumpaniji. Din l-alternattiva l-aktar li ddum
biex tiġi implimentata, kemm minn perspettiva politika, kif ukoll
waħda amministrattiva, għaliex ftehim politiku huwa meħtieġ
biex titwettaq l-armonizzazzjoni tal-bażi tat-taxxi, qabel ma tiġi
imposta r-rata minima.</li></ol><p>Sistema bbażata kollha kemm hi fuq
it-taxxi mhijiex realistika f’dan l-istadju ta' integrazzjoni ta' l-UE, u
għalhekk ma ġietx proposta. Ir-riżorsa fiskali tiġi
introdotta progressivament bħala sostitut għar-riżorsa tal-VAT
kurrenti, flimkien mar-riżorsa aktar limitata tal-GNI.</p>
<p>Għal kull waħda mill-għażliet, il-pass tal-progress lejn
l-armonizzazzjoni u x-xogħol tekniku preparatorju li huwa relatat ma’
l-introduzzjoni ta’ riżorsa fiskali ġdida tiddependi mir-rieda
ta’ l-isfond politiku. Il-Kunsill huwa mitlub li jiddiskuti dawn
il-possibilitajiet qabel ma’ l-Kummissjoni tfassal pjan, bil-ħsieb li
tiġi introdotta, sa l-2014, riżorsa proprja fiskali ġenwina. 
</p>

