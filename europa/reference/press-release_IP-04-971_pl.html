<h1>
<a name="Heading4"></a><b>Zielone światło dla 3,59 miliarda
EUR na Plan Rozwoju Obszarów Wiejskich w Polsce</b></h1>
<p><b><i>Komitet ds. Struktury Agrarnej Unii Europejskiej (STAR) pozytywnie
zaopiniował dziś Horyzontalny Plan Rozwoju Obszarów Wiejskich w
Polsce (HRDP). Łączna wartość programu to 3,592 miliarda
EUR. Wkład UE w okresie 2004-2006 wyniesie 2,866 miliarda EUR.
Różnica w wysokości 762 milionów EUR zostanie sfinansowana z
polskich środków publicznych.  W ramach planu rozwoju obszarów
wiejskich UE ma pomóc Polsce w podniesieniu zyskowności gospodarstw
rolnych na trudnych terenach, w tworzeniu konkretnych programów
rolno-środowiskowych, w rozwijaniu działań związanych z
zalesianiem, w przekształcaniu niewielkich gospodarstw w jednostki bardziej
rentowne, w osiąganiu unijnych standardów w rolnictwie, jak
również umożliwić dostęp do pomocy technicznej w
realizacji planu. Plan zostanie oficjalnie zatwierdzony przez Komisję w
nadchodzących tygodniach. Powyższa kwota stanowi dodatek do 1,8
miliarda EUR na zatwierdzony przez Komisję 8 lipca "Program Operacyjny:
Restrukturyzacja i Modernizacja Sektora Żywnościowego i Rozwój
Obszarów Wiejskich” (patrz <a
href="/rapid/pressReleasesAction.do?reference=IP/04/871&format=HTML&aged=0&language=FR&guiLanguage=fr">IP/04/871</a>).</i></b><sup><i><a name="fnB1" href="#fn1">[1]</a></i></sup><b><i>
</i></b></p>
<p>Komisarz UE ds. Rolnictwa, Rozwoju Wsi i Rybołówstwa, Franz
Fischler,  powiedział: „<i>Ten plan jest dokładnie dostosowany
do potrzeb polskiej wsi. Stawia sobie za cel podniesienie rentowności
wśród rolników oraz podniesienie konkurencyjności ich
gospodarstw".</i></p>
<p>Rolnictwo jest w Polsce sektorem o dużym znaczeniu gospodarczym i
społecznym, mimo że jego udział w PKB jest stosunkowo niski.
Przemysł żywnościowy jest jednym z najważniejszych
sektorów polskiej gospodarki, zarówno pod względem ilości
sprzedawanych produktów, jak i pod względem zatrudnienia.</p>
<p>Zasadnicze składniki planu to:</p>
<p><b>976,8 miliona EUR na tereny mniej uprzywilejowane </b>– przeznaczone
na zapewnienie kontynuacji wykorzystywania ziemi w celach rolnych oraz
podtrzymanie zatrudnienia w rolnictwie na obszarach mniej uprzywilejowanych.
</p>
<p><b>705,3 miliona EUR na dodatki do płatności bezpośrednich</b>
– zgodnie z porozumieniami w ramach negocjacji akcesyjnych nowe
Państwa Członkowskie mają możliwość
uzupełniać płatności bezpośrednie UE dla swoich
rolników. </p>
<p><b>640,5 miliona EUR na system wcześniejszych emerytur dla
rolników</b> – zapewnienie odpowiednich dochodów i warunków
bytowych starszym rolnikom (powyżej 55 roku życia), którzy
decydują się na zaprzestanie aktywności w rolnictwie.</p>
<p><b>376,3 miliona EUR na rolnictwo niskotowarowe</b> – w Polsce
funkcjonuje duża liczba małych gospodarstw, których produkcja
przeznaczona jest na zaspokojenie własnych potrzeb, lecz również
wprowadzających część produktów na rynek.  </p>
<p><b>348,9 miliona EUR na program rolno-środowiskowy</b> –
ułatwienie wprowadzania i utrzymywania w rolnictwie praktyk przyjaznych dla
środowiska. Działania te powinny przyczyniać się do
zachowania różnorodności biologicznej i konserwacji krajobrazu. 
</p>
<p><b>243,4 miliona EUR na osiąganie standardów UE</b> – pomoc
dla rolników w spełnianiu istniejących norm UE, w
szczególności w zakresie traktowania obornika, środków
higieny w mleczarstwie oraz wyposażenia dla niosek.</p>
<p><b>101,8 miliona EUR na zalesianie</b> porzuconych terenów rolniczych. 
</p>
<p><b>25,4 miliona EUR na tworzenie grup producenckich</b> – wspieranie
powstawiania grup producentów rolnych i ich stowarzyszeń w celu
wspólnego wprowadzania na rynek podstawowych produktów rolnych.</p>
<hr><p><sup><b><a name="fn1" href="#fnB1">[1]</a></b></sup> 	Działania w
zakresie rozwoju wsi, w zależności od ich charakteru, są
finansowane zarówno z sekcji orientacji, jak i sekcji gwarancji
Europejskiego Funduszu Orientacji i Gwarancji Rolnej (EFOGR). Działania
strukturalne są finansowane z sekcji orientacji, zaś inne
działania z sekcji gwarancji. Dla każdej z sekcji obowiązują
inne procedury zatwierdzania. Dzisiejszy komunikat dotyczy sekcji gwarancji,
zaś decyzja z 8 lipca – sekcji orientacji strukturalnej budżetu
rolnego UE. </p>
<p></p>


