<h1>
<a name="Heading4"></a><b>Şi cadrele didactice au nevoie de o
formare de calitate!</b><b> Comisia propune îmbunătăţirea
calităţii formării cadrelor didactice în Uniunea
Europeană </b></h1>
<h2>
<a name="Heading7"></a><b><i>Astăzi Comisia Europeană a prezentat
propuneri pentru îmbunătăţirea calităţii
formării cadrelor didactice în UE.</i></b><b><i> Un nivel ridicat de
predare constituie o condiţie preliminară pentru a asigura un sistem
de educaţie şi de formare de înaltă calitate, care
reprezintă, la rândul său, un factor hotărâtor puternic
pentru competitivitatea Europei pe termen lung, precum şi pentru
capacitatea acesteia de a crea mai multe locuri de muncă şi de a
genera creştere. În cazul în care sunt adoptate de statele
membre, propunerile asupra cărora s-a convenit astăzi vor garanta
că UE deţine o forţă de muncă cu un nivel ridicat de
pregătire necesară pentru a face faţă presiunii secolului
XXI.</i></b></h2>
<p>Ján Figel’, comisarul european pentru educaţie, formare,
tineret şi cultură, a declarat: „<i>Un nivel mai bun de predare
şi de învăţare este deosebit de important pentru
competitivitatea UE pe termen lung, întrucât o forţă de
muncă cu o înaltă pregătire este o forţă de
muncă mai eficientă. Consider că este necesar să
asigurăm faptul că UE dispune de cadre didactice de o înaltă
calitate dacă vrem ca reformele în domeniul educaţiei din statele
membre să fie o reuşită. Cu toate acestea, după cum studiile
o indică, la nivelul UE există evoluţii îngrijorătoare,
majoritatea statelor membre raportând deficienţe în ceea ce
priveşte competenţele profesorilor şi probleme în a
actualiza aceste competenţe. În comunicarea de astăzi, în
limita competenţelor sale, Comisia îndeamnă statele membre
să abordeze aceste probleme, propunând o serie de orientări
comune şi de principii de acţiune”. </i></p>
<p>În vederea pregătirii elevilor pentru societatea UE din ce în
ce mai mult bazată pe cunoaştere, cadrelor didactice li se
solicită să dezvolte elevilor o nouă serie de
abilităţi, ceea ce necesită adesea noi metode de predare. În
plus, există o cerere crescândă pentru profesori de a preda
în clase care au elevi de culturi şi limbi materne diverse, cu
niveluri diferite de competenţe şi de nevoi speciale.</p>
<p>Totuşi, numeroase cadre didactice afirmă că nu sunt
obişnuite cu folosirea noilor tehnologii în sălile de clasă.
Pe lângă acestea, analiza realizată de Comisia Europeană
arată că adesea <b>sistemele actuale de instruire şi formare
pentru cadrele didactice din statele membre nu reuşesc să ofere
cadrelor didactice formarea necesară</b>. De fapt, în unele state
membre, există un nivel scăzut de coordonare sistematică
între diversele elemente ale procesului de formare a profesorilor. Acest
lucru duce la lipsa de coerenţă şi de continuitate, în
special între formarea profesională iniţială a cadrelor
didactice şi perioada ulterioară de integrare la serviciu, precum
şi între instruirea la locul de muncă şi dezvoltarea
profesională.</p>
<p>În plus, analiza Comisiei indică un nivel redus al
investiţiilor în instruirea şi dezvoltarea continue a cadrelor
didactice. De exemplu: </p>
<ul>
<li>instruirea la locul de muncă este obligatorie în numai 11 state
membre<sup><b><a name="fnB1" href="#fn1">[1]</a></b></sup>;</li>
<li>în cazul în care există instruire la locul de muncă,
în general aceasta însumează mai puţin de 20 de ore pe an
şi nu reprezintă niciodată mai mult de cinci zile anual;</li>
<li>numai o jumătate din ţările din Europa oferă cadrelor
didactice noi o formă sistematică de asistenţă (şi
anume cursuri de integrare la locul de muncă, instruire, consiliere)
în primii ani de activitate profesorală.</li></ul><p>Comisia
Europeană conlucrează strâns cu statele membre la
îmbunătăţirea calităţii formării cadrelor
didactice în UE, ca parte dintr-un <b>proces global de cooperare
politică</b> în domeniul educaţiei şi instruirii care
să încurajeze şi să sprijine reformele naţionale.
Această cooperare a condus la comunicarea actuală a Comisiei care
defineşte un cadru comun pentru politicile destinate să
îmbunătăţească calitatea formării cadrelor
didactice. De asemenea, acest document răspunde la o solicitare
formulată în 2004 în <i>Raportul comun al Consiliului şi al
Comisiei privind progresul înregistrat în îndeplinirea
obiectivelor de la Lisabona în domeniile educaţiei şi
instruirii</i>, şi anume dezvoltarea unei serii de principii comune la
nivel european pentru îmbunătăţirea competenţelor
şi calificărilor cadrelor didactice şi instructorilor.</p>
<p>Comunicarea propune statelor membre anumite <b>orientări generale pentru
dezvoltarea de politici şi practici</b>. Printre acestea se
numără: </p>
<ul>
<li>asigurarea accesului tuturor cadrelor didactice la cunoştinţele,
comportamentele şi competenţele pedagogice pe care aceştia le
solicită pentru a fi eficienţi; </li>
<li>asigurarea coordonării, coerenţei şi resurselor adecvate
pentru formarea şi dezvoltarea profesională a cadrelor didactice;
</li>
<li>promovarea unei culturi a practicii reflexive şi a cercetării
în rândul cadrelor didactice; </li>
<li>promovarea statutului şi recunoaşterii profesiei de cadru
didactic; precum şi</li>
<li>sprijinirea profesionalizării
învăţământului.</li></ul><p>A se vedea, de asemenea:
</p>
<p><a
href="http://europa.eu/rapid/pressReleasesAction.do?reference=MEMO/07/320&format=HTML&aged=0&language=EN&guiLanguage=en">Memo/07/320</a>.</p>
<hr><p><sup><b><a name="fn1" href="#fnB1">[1]</a></b></sup> 	Austria, Belgia,
Germania, Estonia, Finlanda, Ungaria, Lituania, Letonia, România, Malta,
Regatul Unit.</p>


