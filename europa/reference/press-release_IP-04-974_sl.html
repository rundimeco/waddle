<h1>
<a name="Heading4"></a><b>Zelena luč za 353,1 milijon evrov za
načrt za razvoj podeželja v Republiki Sloveniji</b></h1>
<p><b><i>Danes je Odbor za kmetijske strukture in razvoj podeželja izrazil
pozitivno mnenje glede slovenskega načrta za razvoj podeželja,
vrednega 353,1 milijon evrov. Prispevek EU bo znašal 281,6 milijona evrov
za obdobje treh let od 2004-2006. Preostanek bo financiran iz slovenskih
nacionalnih skladov. Načrt vključuje vrsto ukrepov za razvoj
podeželja, oblikovanih v skladu s potrebami slovenskih podeželskih
območij.  Cilj načrta je ublažiti razlike v donosnosti kmetij na
območjih z omejenimi možnostmi, ki izhajajo iz naravnih pogojev,
izboljšati neugodno starostno strukturo kmetov ter zagotoviti, da se
obdelovanje zemlje do zadovoljive mere opravlja v skladu z načeli dobre
kmetijske prakse.</i></b></p>
<p>Franz Fishler, komisar za kmetijstvo, razvoj podeželja in ribištvo,
je dejal: »Ta načrt za razvoj podeželja pošilja jasno
sporočilo slovenskim kmetom, da se je EU obvezala, da bo Sloveniji pomagala
povečati funkcionalnost območij z omejenimi možnostmi in
izboljšati konkurenčnost kmetij ob upoštevanju okolja.«</p>
<p>V Republiki Sloveniji je kmetovanje tradicija, tudi na območjih z
omejenimi možnostmi. Za slovensko kmetijstvo je značilna tradicionalna
simbioza med kmetovanjem in gozdarstvom ter obsežnimi območji
dragocenih habitatov, zlasti stalnih pašnikov.</p>
<p>Načrt vsebuje naslednje ukrepe:</p>
<p><b>Območja z omejenimi možnostmi in območja z okoljskimi
omejitvami (141,6 milijona evrov). </b>Ob upoštevanju, da so za slovensko
ozemlje značilni gorski relief in območja z naravnimi ovirami, kot so
močvirja in neugodni podnebni pogoji, bo ta ukrep prispeval k nadaljevanju
rabe kmetijskih zemljišč in vzdrževanju trdne podeželske
skupnosti, ohranjanju podeželja in spodbujanju trajnostnih sistemov
kmetovanja.</p>
<p><b>Kmetijsko-okoljski ukrepi (108,6 milijona evrov). </b>Raznovrstni
kmetijsko-okoljski ukrepi so usmerjeni k izboljšanju okolja,
zmanjšanju pritiska kmetovanja nanj, ohranjanju narave, biotske
raznovrstnosti, rodovitnosti prsti in tradicionalnih krajin ter vzdrževanju
zavarovanih območij.</p>
<p><b>Doseganje standardov (42,6 milijona evrov). </b>Cilj tega ukrepa je
pomagati kmetom pri prilagajanju na novo uvedenim standardom EU na področju
okolja, zdravstvenega varstva rastlin in varnosti pri delu na kmetijah.</p>
<p><b>Zgodnje upokojevanje (12,7 milijona evrov). </b>Ta ukrep je usmerjen k
ekonomskemu in socialnemu prestrukturiranju kmetij z izboljšanjem starostne
strukture imetnikov kmetij.</p>
<p><b>Strokovna pomoč (7,1 milijona evrov). </b>Skladi za strokovno
pomoč se bodo večinoma uporabljali za zagotavljanje učinkovitega
in pravilnega izvajanja načrta za razvoj podeželja. Poleg tega se bodo
ukrepi za tehnično pomoč osredotočili na obveščanje
javnosti glede načrta za razvoj podeželja in na javno informacijsko
kampanjo.</p>
<p>V skladu z uredbami EU se bodo skladi za načrte za razvoj podeželja
tudi uporabljali za sofinanciranje dopolnilnih nacionalnih neposrednih
plačil in obveznosti iz programa SAPARD, prenesenih iz prejšnjih
programskih obdobij.</p>

