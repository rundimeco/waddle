<h1>
<a name="Heading4"></a><b>Evropská komise navrhuje vyhlásit
rok 2008 „Evropským rokem mezikulturního
dialogu“</b></h1>
<p><b><i>Komise dnes přijala návrh rozhodnutí Evropského
parlamentu a Rady o vyhlášení roku 2008
„Evropským rokem mezikulturního dialogu“. Tuto
myšlenku původně vyslovil evropský komisař pro kulturu
Ján Figeľ během svého slyšení před
Evropským parlamentem v září 2004. Evropský rok
bude mít celkový rozpočet 10 milionů EUR a bude
vycházet z bohaté a rozmanité řady konkrétních
projektů, které budou uskutečněny v roce 2008
prostřednictvím programů a dalších činností
Společenství. Hlavními oblastmi, jichž se budou projekty
týkat, budou oblasti kultury, vzdělávání,
mládeže, sportu a občanství.</i></b></p>
<p>Při představení tohoto návrhu evropský komisař
pro výchovu, vzdělávání, kulturu
a mnohojazyčnost Ján Figeľ prohlásil: „Během
posledních let došlo v Evropě k významným
změnám, jež byly způsobeny spojeným účinkem
postupných rozšíření Unie, zvýšené
mobility díky jednotnému trhu a větších obchodních
výměn a kontaktů mezi lidmi s ostatním světem. To
vyvolalo interakce Evropanů s různými kulturami, jazyky, etniky a
náboženstvími na kontinentě i jinde. <b>Dialog mezi
kulturami</b> se ukazuje jako nezbytný nástroj budoucího
sbližování mezi evropskými národy jak mezi nimi
samotnými, tak mezi jejich kulturami.“</p>
<p>Komise proto navrhuje, aby <b>byl rok 2008 vyhlášen
„Evropským rokem mezikulturního dialogu“</b>, který
bude z důvodu svého mnohostranného účinku
jedinečným nástrojem pro zvýšení
povědomí občanů, zejména mladých lidí,
o zvoleném tématu.</p>
<p>Obecně by měl mít evropský rok za cíl:</p>
<ul>
<li><b>podporovat mezikulturní dialog</b> jakožto nástroj,
který pomáhá evropským občanům a všem,
kteří žijí v Evropské unii, získat znalosti a
schopnosti, jež jim umožní úspěšně se
vyrovnat s otevřenějším, ale též
složitějším prostředím;</li>
<li><b>uvědomit evropské občany</b> a všechny,
kteří žijí v Evropské unii, o tom, jak je
důležité <b>rozvíjet aktivní a vůči
světu otevřené evropské občanství</b>, které
respektuje kulturní rozmanitost a které je založeno na
společných hodnotách.</li></ul><p>Tím, že
představuje jedinečnou příležitost pro
posílení <b>zohledňování mezikulturního dialogu ve
všech příslušných programech a činnostech
Společenství v roce 2008</b>, umožní Evropský rok
mezikulturního dialogu zvýšit viditelnost a celkový dopad
těchto činností v rámci evropského roku. Bude tak
podporována soudržnost <b>velkého počtu činností
Společenství, které přispívají
k mezikulturnímu dialogu</b>, a bude se rozvíjet součinnost
programů, zejména programů zaměřených na
sousední země a třetí země. Rovněž tak
evropský rok úzce spojí členské státy s cílem
soustředit jejich úsilí na činnosti v oblasti
zvýšení povědomí a komunikace.</p>
<p>Komise navrhuje, aby byl na evropský rok přidělen
<b>rozpočet ve výši 10 milionů EUR</b>, který
umožní <b>tři druhy činností</b>, jež budou
představovat operační cíle:</p>
<ul>
<li> <b>informační a propagační kampaň</b>
týkající se cílů evropského roku – ten bude
mít své logo –, na niž by mohla připadnout polovina
rozpočtu;</li>
<li> <b>subvencování činností na úrovni
Společenství</b>, které se bude týkat omezeného
počtu reprezentativních akcí s celoevropským dosahem
(např. velké slavnostní nebo sportovní události)
majících za cíl zvýšit povědomí, zejména
mladých lidí, o cílech evropského roku; </li>
<li> <b>spolufinancování činností
</b>s výrazným evropským rozměrem <b>na úrovni
členských států</b>.</li></ul><p>Příprava
evropského roku bude muset být úzce koordinována
s přípravou a prováděním Evropského roku
rovných příležitostí pro všechny v roce 2007
za účelem maximální součinnosti a doplňkovosti
těchto dvou iniciativ.</p>
<p>Tento návrh musí být nyní projednán Evropským
parlamentem a Radou, aby byl <b>přijat spolurozhodovacím postupem do
konce roku 2006</b>.</p>
<p>Pro více informací:</p>
<p><a
href="http://ec.europa.eu/culture/portal/index_en.htm">http://ec.europa.eu/culture/portal/index_en.htm</a>
</p>

