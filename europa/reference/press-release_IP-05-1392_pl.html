<h1>
<a name="Heading4"></a><b>Konsolidacja, warunki, komunikacja -
strategia polityki w zakresie rozszerzenia</b></h1>
<p><b><i>W dniu dzisiejszym Komisja przyjęła ogólną
politykę w zakresie rozszerzenia w stosunku do dwóch państw
kandydujących - Chorwacji i Turcji oraz potencjalnych państw
kandydujących z Bałkanów Zachodnich. Strategia ta jest oparta na
trzech zasadach: konsolidacja zobowiązań UE w odniesieniu do
rozszerzenia, stosowanie sprawiedliwych i ściśle określonych
warunków oraz lepsze informowanie o zagadnieniach związanych z
rozszerzeniem. </i></b></p>
<p>Chorwacja i Turcja mają status państw kandydujących, natomiast
Bałkany Zachodnie wyraźną perspektywę europejską. Unia
dotrzyma swych zobowiązań jeśli tylko państwa te
spełnią ściśle określone warunki przystąpienia.
Jednocześnie UE musi lepiej informować o celach i wyzwaniach procesu
przystąpienia. </p>
<p>Przedstawiając strategię rozszerzenia Olli Rehn, Komisarz ds.
Rozszerzenia, powiedział: „Starannie prowadzony proces rozszerzenia
jest jednym z najmocniejszych i najskuteczniejszych instrumentów
politycznych UE. Siła oddziaływania UE pomaga w demokratycznej i
gospodarczej transformacji państw. Sąsiedztwo z państwami o
stabilnej demokracji i dobrze prosperującej gospodarce rynkowej jest
korzyścią dla wszystkich obywateli Europy. UE nie może nie
dotrzymać swych zobowiązań, jednakże tempo rozszerzenia musi
również uwzględniać możliwości absorpcyjne
UE”.<i> </i></p>
<p>UE musi być wymagająca jeśli chodzi spełnienie
określonych przez nią kryteriów, a jednocześnie sprawiedliwa
w nagradzaniu poczynionych postępów. Państwa aspirujące do
członkostwa w UE mogą przejść z jednego etapu procesu do
kolejnego wyłącznie wtedy, gdy spełniły warunki
określone dla danego etapu. Komisja będzie wspomagała i
monitorowała poczynione przez nie postępy. </p>
<p>Stosunki UE z Chorwacją i Turcją weszły w nową fazę
3 października, kiedy to otwarte zostały negocjacje dotyczące
przystąpienia. Negocjacje te będą się opierały na
osiągnięciach każdego z tych państw, a ich tempo będzie
uzależnione od postępów w wypełnianiu wymogów
członkostwa. </p>
<p>Jeśli chodzi o inne państwa Bałkanów Zachodnich, Komisja
proponuje mapę drogową realizacji ich perspektyw europejskich,
wyznaczającą etapy całego procesu i warunki związane z
każdym etapem. Zawarcie Układu o Stabilizacji i Stowarzyszeniu (USS) z
UE jest podstawowym etapem tego procesu. Albania poczyniła generalnie
wystarczające postępy w tworzeniu potencjału wdrożeniowego,
co toruje drogę do zamknięcia negocjacji dotyczących takiego
układu. Serbia i Czarnogóra właśnie rozpoczęły
negocjacje w sprawie USS, natomiast Bośnia i Hercegowina uczynią to
niebawem. </p>
<p>Zadowalające wyniki w kwestii wykonania przez dane państwo
zobowiązań wynikających z USS (w tym zastosowania przepisów
dotyczących handlu mających formę umowy przejściowej)
będzie stanowić dla UE kluczowy warunek rozważenia każdego
wniosku o członkostwo. W oparciu o opinię Komisji, UE może
przyznać danemu państwu status państwa kandydującego.
Komisja zaleca, aby Rada przyznała status państwa kandydującego
Byłej Jugosłowiańskiej Republice Macedonii.</p>
<p>Status państwa kandydującego jest politycznym uznaniem
ściślejszych stosunków z UE, nie oznacza on jednak, że
państwo może automatycznie rozpocząć negocjacje w sprawie
członkostwa w UE. Aby tak się stało, dane państwo musi
osiągnąć wystarczający poziom ogólnej zgodności z
kryteriami członkostwa. W szczególności państwo musi
spełnić kryteria polityczne, do których w odpowiednich
przypadkach należy również pełna współpraca z
Międzynarodowym Trybunałem dla Byłej Jugosławii.</p>
<p>Częścią strategii rozszerzenia jest również dalszy
postęp Kosowa na drodze ku
UE<sup><b><a name="fnB1" href="#fn1">[1]</a></b></sup>. Integracja europejska ma
kluczowe znaczenie dla osiągnięcia trwałego rozstrzygnięcia
w sprawie statusu Kosowa, co wzmocni bezpieczeństwo i stabilizację w
tym regionie. <br>Szczegółowe informacje są dostępne w:
<br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=fr">MEMO/O5/410</a>,
<a
href="/rapid/searchAction.do;jsessionid=Dz0No131FCsLAvbGV22NTWKTATsM0ahpYr4Mv7deBQXUTYGJ5EqN!2007323096">MEMO/05/411</a>
i <a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=fr">MEMO/05/412</a>
oraz na stronie internetowej</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> Region administrowany na
mocy rezolucji 1244 Rady Bezpieczeństwa ONZ</p>


