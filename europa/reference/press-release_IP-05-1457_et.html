<h1>
<a name="Heading4"></a><b>Tõhusad meetmed meretranspordi ohutuse
tagamiseks</b></h1>
<p><b><i>Pärast ERIKA ja PRESTIGE’iga toimunud õnnetusi
võttis Euroopa Liit kiiresti meetmed, et luua Euroopat õnnetuste ja
keskkonnareostuse ohu eest kaitsev süsteem. Nüüd kavandab
komisjon kolmanda meresõiduohutuse meetmepaketiga rangemat poliitikat,
seades eesmärgiks õiglased konkurentsitingimused rahvusvahelisi
eeskirju järgivatele käitajatele.</i></b></p>
<p>Euroopa Komisjoni asepresident hr Jacques Barrot kinnitas: “Sektori
konkurentsivõime peamine näitaja on pakutava mereteenuse kvaliteet
ning seepärast on esmatähtis, et osutatav teenus oleks ohutu ja
keskkonnasäästlik. Meretranspordi kvaliteeti mõjutab ka karmim
suhtumine konkurentsi moonutavatesse ettevõtjatesse ning veeteede ametite
ja klassifikatsiooniühingute suutlikkuse tagamine.“ </p>
<p>Meresõiduohutuse kolmas meetmepakett sisaldab seitset ettepanekut, mis
koonduvad kahe põhitelje ümber:</p>
<p><b>1. <u>Õnnetuste ja reostuse tõhusam vältimine</u></b></p>
<p></p>
<p>Uues olukorras, kus laienemine 25 liikmesriigini on muutnud Euroopa oluliseks
meresõidujõuks, püütakse komisjoni esimese ettepanekuga
karmistada laevadele Euroopa Liidu liikmesriigi lipu andmise tingimusi.<b>
</b>Komisjoni eesmärk on nõuda liikmesriikidelt tõhusat
kontrolli, et nende lipu all sõitvad laevad täidavad rahvusvahelisi
eeskirju ning neil peab selleks olema rangeid kvaliteedikriteeriume kohaldav
veeteede amet. Vastutuse suurenemine on eelduseks Euroopa lipu edasisele
arengule.</p>
<p>Kaks ettepanekut on suunatud <b>klassifikatsiooniühinguid</b> ja
<b>sadamariigi kontrolli</b> käsitlevate seadusaktide tõhustamisele.
On alustatud nende kahe õigusakti liitmist selgemaks ja mõistetavamaks
ühtseks tekstiks. </p>
<ul>
<li><b>Klassifikatsiooniühingute</b> töö kvaliteedi parandamiseks
tuleb luua sõltumatu kvaliteedikontrolli süsteem ja võtta
kasutusele astmelisemad ja proportsionaalsemad rahalised karistused. </li>
<li><b>Sadamariigi teostatav kontroll</b> muutub eeskirjadele mittevastavate
laevade suhtes rangemaks, eelkõige seoses keelueeskirjade karmistamisega.
Ettepanekuga tutvustatakse põhjalikku reformi, millega taotletakse kehtiva
korra muutmist (praegu kontrollitakse igas liikmesriigis 25% laevadest, mis tema
sadamates randuvad). Ühenduse eesmärk on laevade 100%-line kontroll,
kvaliteetsetel laevadel võib kontrollimeetmeid lihtsustada.
</li></ul><p>Lõpuks teeb komisjon ettepaneku muuta <b>laevaliikluse
seire</b> direktiivi. Eesmärkide hulgas on merehätta sattunud laevade
jaoks ohutuid paiku käsitleva õigusraamistiku täiendamine.
Kohustus määrata sõltumatu ametiasutus ja kõikide
võimalike ohutute paikade eelnev kindlaksmääramine
võimaldavad laevaõnnetuste korral tõhusamalt ja kiiremini
otsustada. Kokkupõrkeohu vähendamiseks teeb komisjon lisaks ettepaneku
muuta kalalaevades üldkasutatavaks universaalse automaatse
identifitseerimissüsteemi seadmed (AIS). </p>
<p><b>2. <u>Õnnetusejärgsed meetmed</u></b></p>
<p>Meresõiduohutuse eeskirjade kvaliteet sõltub võimest
analüüsida õnnetuste põhjusi ning nendest õppust
võtta. Uue direktiivi ettepanekuga soovitakse luua ühtne Euroopa
raamistik <b>õnnetusjärgsete küsitluste</b> läbiviimiseks
ning suurendada küsitlusasutuste sõltumatust.</p>
<p>Paketi kaks viimast ettepanekut on suunatud <b>õnnetuste kulude
hüvitamise ja vastutuse</b> üldise raamistiku tõhustamisele.
Euroopa õigusesse tuleb üle võtta Ateena konventsiooni (2002)
sätted, et selle konventsiooniga tagatud kaitse kehtiks kõikidele
reisijatele Euroopa Liidu laevadel, sealhulgas Euroopa-sisese laevaliikluse ja
siseveeliikluse puhul. Laevaomanikele peab langema suurem vastutus, nad peavad
sõlmima kindlustuslepingu või andma kolmandate isikute kasuks muu
rahalise tagatise, mis kataks ka laevalt lahkuma sunnitud meremeeste
kojutoimetamise kulud.</p>
<p><a name="_Hlt120078166"></a><a name="_Hlt120078167"></a>Täpsemat teavet
meresõiduohutuse kolmanda meetmepaketi kohta leiate lisast. Kolmanda
meetmepaketi tekstid on kättesaadavad energeetika ja transpordi
peadirektoraadi veebilehel:</p>
<p><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

