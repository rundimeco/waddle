<h1>
<a name="Heading4"></a><b><i>LIFE Nature 2005</i></b><b>: Komisija
iegulda 69 miljonus eiro dabas aizsardzības projektos 20 valstīs
</b></h1>
<p><b><i>Eiropas Komisija ir apstiprinājusi finansējumu 54 dabas
aizsardzības projektiem 20 dalībvalstīs vai
kandidātvalstīs dabas programmas “LIFE Nature” ietvaros.
Projektu īstenošanas gaitā tiks atjaunotas
aizsargājamās dabas teritorijas, to flora un fauna, izveidotas
ilgtspējīgas vadības struktūras,  palielināta
sabiedrības informētība un sadarbība ar
ieinteresētajām pusēm. Tādējādi būs
panākts vēl viens ieguldījums Natura 2000 aizsargājamo
teritoriju tīkla izveidē ES mērogā. Projekti tiks veikti
Apvienotajā Karalistē, Austrijā, Beļģijā,
Dānijā, Francijā, Grieķijā, Itālijā,
Īrijā, Latvijā, Lietuvā, Luksemburgā,
Nīderlandē, Polijā, Slovākijā, Somijā,
Spānijā, Ungārijā, Vācijā, Zviedrijā un
Rumānijā. Kopējais ieguldījums projektos ir 125,7 miljoni,
no kuriem 69 miljonus eiro sedz ES.   </i></b></p>
<p>Vides komisārs Stavros Dimas teica: „Man ir prieks redzēt, ka
no Eiropas fondiem tiek sniegts atbalsts centieniem vietējā,
reģionālā un visas valsts mērogā aizsargāt
savvaļas sugas un to dzīvotnes. Esmu personīgi apmeklējis
<i>Natura</i> teritorijas un varu spriest par šīs dinamiskās
sadarbības rezultātiem”. </p>
<p>Šogad Komisija ir saņēmusi finansēšanai 183
priekšlikumus <i>LIFE Nature</i> programmas ietvaros no
dažādām dabas aizsardzības organizāciju grupām,
valsts iestādēm, NVO, mednieku un makšķernieku
biedrībām utt. No tiem Komisija ir izvēlējusies piecdesmit
četrus, turklāt deviņos gadījumos projekti skar divas vai
vairākas valstis. </p>
<p>Vairumā gadījumu projektu mērķis ir <i>Natura 2000</i>
teritoriju vai teritoriālo tīklu aizsardzība vai
atjaunošana, vadības vai rīcības plānu veidošana
vai īstenošana, ūdensteču uzlabošana, teritoriju
atjaunošana, pamata veidošana ilgtermiņa teritoriju
apsaimniekošanai un agresīvo sugu ierobežošana. Turklāt
vairākos projektos ir plānots audzēt un laist savvaļā
apdraudētas sugas, kā arī samazināt piezveju.</p>
<p><b>Kopš 1992. gada – līdzfinansējums 2 500
projektiem</b></p>
<p><i>Natura 2000</i> ir īpašu aizsargājamu teritoriju tīkls
Eiropas mērogā. Tas tika izveidots saskaņā ar ES
Dzīvotņu
direktīvu<sup><b><a name="fnB1" href="#fn1">[1]</a></b></sup> un aptver
arī Putnu
direktīvas<sup><b><a name="fnB2" href="#fn2">[2]</a></b></sup> teritorijas.
Kopumā tīklā ir iekļautas vairāk kā 18 000
teritorijas, kas līdzinās aptuveni 17,5 procentiem no 15
sākotnējo ES dalībvalstu (ES-15) platības – kas ir
samērojams ar Francijas teritoriju; šobrīd tīkls aptver
arī jaunās dalībvalstis.</p>
<p><i>LIFE</i> ir ES finanšu instruments, vides un dabas aizsardzības
projektu atbalstīšanai Eiropas Savienībā, kā arī
dažās kandidātvalstīs, valstīs, kas uzsākušas
pievienošanās sarunas, un kaimiņvalstīs. Tā
mērķis ir palīdzēt veidot un īstenot ES vides politiku,
finansējot īpašus pasākumus. Kopš 1992. gada <i>LIFE
</i>ietvaros līdzfinansējumu ir saņēmuši 2 500
projekti, kuru kopējais ieguldījums vides aizsardzībā ir 1
500 miljoni eiro.  </p>
<p><i>LIFE Nature</i> sniedz īpašu ieguldījumu Putnu un
Dzīvotņu direktīvu īstenošanā, jo īpaši
<i>Natura 2000</i> Eiropas teritoriālajā tīklā. Divas citas
– vides <i>(LIFE Environment)</i> un trešo valstu <i>(LIFE Third
Countries) </i>apakšprogrammas<i> </i>–<i> </i>ir vērstas uz
inovatīvo vides tehnoloģiju demonstrāciju un videsspējas
palielināšanu Vidusjūras un Baltijas jūras baseina
valstīs. Sīkāka informācija par <i>LIFE Environment</i> un
<i>LIFE Third Countries</i> ietvaros apstiprinātajiem projektiem ir
ietverta preses ziņojumos <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=fr">IP/05/1156</a>
un <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a></p>
<p>Pašreizējās <i>LIFE</i> programmas <i>(“LIFE
III”</i>) darbība beidzas 2006. gada nogalē. Komisija ir
iesniegusi priekšlikumu par jaunu programmu <i>“LIFE +”</i>
laika posmam no 2007. līdz 2013. gadam ar budžetu 2 190 miljoni eiro.
Par tās galīgo pieņemšanu un budžeta summu patlaban
lemj Ministru Padome un Eiropas Parlaments. </p>
<p><b>Papildinformācija</b><br>Sk. pielikumu, kurā dots kopsavilkums
par <i>LIFE Nature</i> ietvaros finansētajiem projektiem. Vairāk
ziņu par projektiem var gūt tīmekļa vietnē: </p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><br>Par
<i>Natura 2000</i> var gūt vairāk ziņu tīmekļa
vietnē: </p>
<p><a
href="http://ec.europa.eu/environment/nature/home.htm">http://ec.europa.eu/environment/nature/home.htm</a></p>
<p align="right"><b>PIELIKUMS</b></p>
<p><b>Pārskats par <i>LIFE Nature 2005</i> pa valstīm</b></p>
<p><b>Apvienotā Karaliste – 3 projekti</b></p>
<p>Pirmais projekts ir Eivonas upei Dienvidanglijā veltīta
restaurācijas programma. Tās mērķis ir atjaunot
ūdensteces dzīvotnes un apstākļus saistītām
sugām sešās paraugteritorijās gar upi.  </p>
<p>Otrs projekts ir būtiski svarīgs dabas aizsardzības
pasākums pīles-baltgalves (<i>Oxyura leucocephala</i>) Eiropas
populācijas aizsargāšanai, kuru apdraud cita pīļu suga
<i>Oxyura jamaicensis</i>. Tiks veidota piecu gadu ilga programma <i>Oxyura
jamaicensis</i> izskaušanai AK un izstrādātas rekomendācijas
šīs sugas izskaušanai pārējā Eiropas
teritorijā. </p>
<p>Trešais projekts ir veltīts ligzdojošo putnu apdraudējuma
novēršanai salās pēc nejaušas plēsīgo
dzīvnieku introdukcijas. Ar vietējo iedzīvotāju, prāmju
transporta kompāniju un apmeklētāju atbalstu Kannas salā
tuvu Skotijas rietumu krastam tiks iznīdētas žurkas un izveidotas
efektīvas uzraudzības sistēmas, lai tās neapmestos salā
turpmāk. </p>
<p><b>Austrija - 2 projekti </b></p>
<p>Trīs apvidos uz Ziemeļiem un uz Austrumiem no Vīnes ir
sastopamas lielās sīgas  (<i>Otis tarda</i>). Pateicoties gadiem
ilgām pūlēm tās aizsargāt un apsaimniekot,
kopējā putnu populācija aptver ap 140 putnu. Tomēr
panākto ikgadējo pieaugumu, kas radies dzīvotņu un ligzdu
aizsardzības rezultātā, nākas zaudēt, kad putni saduras
ar elektrības vadiem – 2003. gadā šādā veidā
aizgāja bojā 20 procenti pieaugušo putnu. Pirmā projekta
ietvaros šis jautājums tiek risināts, ierokot 43 km
apakšzemes kabeļu līniju un novietojot redzamības zīmes
uz gaisa pārvades līnijām 125 km garumā.</p>
<p>Otrs projekts, kas tiek realizēts Štīrijā
<i>Gesäuse</i> nacionālajā parkā, aptver virkni
atjaunošanas darbu, tai skaitā dambju un betona krastmalu
nojaukšanu gar Ennas upi un tās pietekām, kā arī
ganību atjaunošanu pamestajās kalnu pļavās. </p>
<p><b>Beļģija - 6 projekti</b></p>
<p>Nīderlandes un Beļģijas dabas aizsardzības NVO
kopējā projekta mērķis ir atjaunot degradētās
dzīvotnes un apvienot atsevišķās teritorijas, atgūstot
un atjaunojot 60 ha zemju Domelas upes krastā (Limburgas provincē
Beļģijā un Ziemeļbrabantē Nīderlandē).   </p>
<p>Otrs projekts skar trīs militāro mācību zonas
Valonijā (<i>Marche-en-Famenne, Elsenborn, Camp Lagland</i>), un tā
mērķis ir integrēt zemju izmantošanu armijas
vajadzībām ar dabas aizsardzību, atbrīvojot 380 ha
platību no sausiem virsājiem un paceļot ūdens līmeni
dumbrājos un zemajos purvos. </p>
<p>Divi projekti ir izveidoti muklāju un ar eglēm apstādītu
mitro virsāju atjaunošanai Ardēnu centrālajā
daļā Taijas augstienē <i>[Plateau de Tailles]</i> un ap
Žedinu <i>[Gedinne]</i> <i>(Croix Scaille) </i>Ardēnu kalnu rietumos.
</p>
<p>Zemienēs gar Grot Net upi starp Gēlu <i>[Geel]</i> un Molu
<i>[Mol]</i> (Beļģijas ziemeļos) atrodas dažādas
dzīvotnes. Tomēr tās ir sadrumstalotas un izjūt spiedienu
sakarā ar  zemes intensīvo izmantošanu kaimiņos. Piektā
Beļģijas <i>LIFE-Nature</i> projekta plānā ir atgūt un
atjaunot 70 ha zemes, lai radītu lielākus saistītus
dzīvotņu blokus.   </p>
<p>Sestais projekts ir pārrobežu projekts, kura mērķis ir
tuvināt parku administrācijas robežjoslā starp
Beļģiju, Luksemburgu un Vāciju (Reinzeme–Pfalca). Tiks
radīta programma ūdru uzraudzībai un izveidots fizisko
šķēršļu saraksts ūdru migrācijas ceļu
ūdenstecēs (piemēram, noslogoti ceļu krustojumi,
caurteces...). Projektā ir paredzēts šīs barjeras
pārveidot un atjaunot upju krastus. </p>
<p><b>Dānija – 3 projekti</b></p>
<p>Pirmajā projektā ir plānots atjaunot augstos purvus
vairāk kā desmit vietās Dānijā, galvenokārt
Jitlandē. Tur tiks aizsprostoti grāvji, lai neļautu purviem
drenēties. </p>
<p>Otra projekta uzmanības centrā ir reti sastopami tauriņi
<i>Euphydryas aurinia,</i> kuru Dānijā kļūst aizvien
mazāk, jo zemes apsaimniekotāji vai nu ir pārstājuši
lietot zālaines, kas veido to dabiskās dzīvotnes, liekot tiem
aizaugt, vai arī lieto tās pārāk intensīvi.  </p>
<p>Finansiāli trešais projekts stipri pārsniedz citus projektus
šā gada <i>LIFE-Nature</i> programmas ietvaros. <i>LIFE</i>
ieguldījums šai projektā ir 8 miljoni eiro pie kopējā
budžeta 15 miljoni. Projekts skar lašveidīgo zivi <i>Coregonus
oxyrhynchus</i>, kas ir bīstami tuvu iznīcībai. Vienīgā
par dzīvotspējīgu uzskatāmā populācija
pasaulē atrodas Jitlandes dienvidrietumu upes, no kurām zivis
migrē uz nārsta vietām Vadenzē. To jūras dzīvotne
ir droša, bet izmaiņas upju morfoloģijā un
puskomerciāla zveja ar tīkliem šai teritorijā ir
izraisījusi sugas panīkumu. </p>
<p><b>Francija- 4 projekti</b></p>
<p>Trīs no četriem projektiem skar retu putnu aizsardzību. Visus
trīs projektus vada NVO, tādas kā Putnu aizsardzības
līga un <i>Bretagne Vivante</i>. Mērķis ir stabilizēt vai
palielināt esošās populācijas un uzlabot sugu stāvokli.
Tiks ieviesti arī vadības pasākumi.</p>
<p>Austrumu Korbjērā <i>[Corbières]</i> (Langdokas –
Rusijonas reģions) projekts skars 13 putnu sugas. </p>
<p>Otrs projekts skar retu zīriņu sugu (<i>Sterna dougallii</i>)
Bretaņā. </p>
<p>Trešais projekts ir starpvalstu projekts, kas saistīts ar mazā
lauku piekūna populācijas nostiprināšanu un aizsardzību
Odā <i>[Aude]</i> (Francijā) un Estremadurā (Spānijā),
balstoties uz Francijas un Spānijas NVO starptautisku sadarbību.   
</p>
<p>Ceturtais projekts, kura vadību arī nodrošina NVO, arī
paredz virsāju, kūdrāju un  Montselgas <i>[Montselgues]</i>
sikspārņu saglabāšanu Ronas-Alpu reģionā. </p>
<p><b>Grieķija – 1 projekts</b></p>
<p>Projekta pamatā ir konflikts starp zvejniecības
uzņēmumiem un Eiropas Savienības lielākās kritiski
apdraudētās mūkroņu (<i>Monachus monachus</i>)
populācijas saglabāšana Grieķijas teritoriālajos
ūdeņos. To ir uzņēmusies NVO <i>MOM</i>, kas cieši
sadarbojas ar vietējiem zvejniekiem. </p>
<p><b>Itālija – 4 projekti</b></p>
<p>Divi projekti attiecas uz Puglijas reģionu Dienviditālijā:
pirmais projekts ir veltīts Fortore upei, kas šķērso
trīs reģionus no Apenīnu kalniem līdz Adrijas jūrai.
Projekta gaitā tiks izveidots Kopienas nozīmes teritorijas
vadības plāns (Kopienas nozīmes teritorija <i>Natura 2000</i>
ietvaros). Šo projekta daļu īstenos iestāde, kas ir
atbildīga par upes baseinu; tā ir pirmā reize, kad šāda
veida iestāde ir sagatavojusi <i>Natura 2000</i> vadības plānu.
Vietējo zemes apsaimniekotāju vidē tiks veicināts
lauksaimnieciskās ražošanas veids, kas paredz lielāku
vērību vides faktoriem. Otra projekta mērķis ir
pasargāt piekrastes dzīvotnes <i>Natura 2000</i> teritorijā
<i>Torre Guaceto. </i>Šī teritorija ietver aizsargātu jūras
joslu, kuru jo īpaši apdraud intensīva lauksaimniecība. </p>
<p>Arī Dienviditālijā Materas provincē tiek īstenots
projekts, kas saistīts ar apdraudēto plēsīgo putnu
aizsardzību. Materas un Monteskaliozo pilsētās tiks atjaunotas
ligzdu vietas uz jumtiem un palielināts to skaits. Turklāt viens no
projekta uzdevumiem ir panākt izmaiņas būvniecības
likumā ar mērķi novērst ligzdu iznīcināšanu,
panākot lauku piekūniem lielākas izdzīvošanas
iespējas. </p>
<p>Visbeidzot Toskānā tiks īstenots projekts ar mērķi
nodrošināt un uzlabot krasta ekosistēmas aizsardzību
reģionālajā parkā<i> Migliarino</i> - <i>San Rossore </i>-
<i>Massaciuccoli</i>, ko apdraud eksotisku augu invāzija un pārāk
liela apmeklētāju skaita radīta erozija. Apmeklētāji
tiks novirzīti pa atsevišķām takām. </p>
<p><b>Īrija – 1 projekts</b></p>
<p>Īrijas Republikā atrodas svarīgi prioritāri Eiropas
mežaiņu dzīvotņu veidi. Īrijas Mežu padome ir
iesniegusi priekšlikumu par mežaiņu kvalitātes
atjaunošanu deviņās teritorijās 560 ha platībā
četru gadu laikā. Projekts būs vērsts uz  sabiedrības
informēšanu un izglītošanu. </p>
<p><b>Latvija – 1 projekts</b></p>
<p>Šis projekts iekļauj arī Lietuvu un Igauniju. Tā
mērķis ir radīt pamatu aizsargātām jūras
joslām <i>Natura 2000</i> teritoriālajā tīklā.
Šajā projektā piedalās arī Krievija, lai apgūtu
zināšanas par jūras aizsargājamām joslām. Projekts
aptver trīspadsmit teritorijas starp Kaļiņingradu un Somu
jūras līci. Pie projekta strādā19 partnerorganizācijas
– valsts iestādes, NVO un pētnieciskie institūti. Latvijas
Aizsardzības ministrija projektam izdalīs kuģus.</p>
<p><b>Lietuva – 2 projekti</b></p>
<p>Lietuvas NVO vada projektu ar partneriem no Polijas un Brandenburgas
(Vācijā). Tā mērķis ir Eiropas purvu
bruņurupuča <i>Emys orbicularis</i>, kā arī abinieku
<i>Bombina bombina</i> (sarkanvēdera ugunskrupja) un <i>Triturus
cristatus</i> (lielā tritona) aizsardzība. Projekts aptver Lietuvas
dienvidaustrumus, Belovežas Nacionālo parku, Mazūriju,
Poznaņas-Oderas reģionu un Ukermarku <i>[Uckermark]</i>, kas ir
vistālākā vieta uz ziemeļiem, kur sastopams
bruņurupucis. </p>
<p>Kuršu kāpa un lagūna, ko tā ietver ir viena no
īpatnējākajām Baltijas ainavām. To apmeklē
ļoti daudz cilvēku, un tas nelabvēlīgi ietekmē
kāpu dzīvotnes. Otrs projekts, kuru īsteno Kuršu
Nacionālais parks, Viļņas Universitāte un dabas
aizsardzības NVO regulēs apmeklētāju plūsmu, veidojot
takas un nožogojumus. Tiks izpētīta zvejniecības
uzņēmumu ietekme uz jūras putniem un izstrādātas
rekomendācijas, kā arī atjaunotas degradētās kāpas
un zālaines 1600 ha platībā.   </p>
<p><b>Luksemburga - 1 projekts</b></p>
<p>Ūras (Our) upē Luksemburgas Ziemeļaustrumos vēl ir
atrodamas ievērojamas apdraudētās pērļu gliemenes
populācijas, bet to vairošanās tempi ir lēni un vairums
īpatņu ir gados veci. Kopēja projekta rezultātā starp
dabas aizsardzības NVO un vides ministriju, pamatojoties uz
Čehijā izstrādātu tehnoloģiju, tiks radīta
mākslīga vairošanās vieta nebrīvē.   </p>
<p><b>Nīderlande – 1 projekts</b></p>
<p>Projekts skar kāpu zālaines, kāpu nokares un kāpu
virsājus Tershelingas, Tekselas<i> </i>un Vlīlandes<i> </i>salās
Vadenzē, kā arī piecās kontinentālā krasta
teritorijās (Ziemeļnīderlandē, Dienvidnīderlandē,
Zēlandē). Aizaugšanas, eitrofikācijas un
izžūšanas rezultātā šīs dzīvotnes
panīkst. Krasta kāpās ir iecienītas pludmales atpūtas
vietas, tāpēc projektā ir uzsvērts komunikatīvais
aspekts un informācijas izplatīšana, kā arī 1100 ha
kāpu atjaunošana un ganību atjaunošana papildus 1500 ha
platībā.  </p>
<p><b>Polija – 1 projekts</b></p>
<p>Kopīgais projekts ar Vāciju skar apdraudēta
zvirbuļveidīgā putna <i>Acrocephalus paludicola</i>
aizsardzību, kas ir gandrīz izzudis iepriekšējās
izplatības teritorijās Ziemeļvācijā un Polijā
sakarā ar dzīvotņu zaudēšanu un sugas degradāciju.
Palīdzības saņēmējs, Polijas NVO (Polijas Putnu
aizsardzības biedrība), sadarbojas ar vairākām citām
NVO un nacionālajiem parkiem, lai nepieļautu populācijas
iznīkšanu, informējot sabiedrību, atjaunojot un
paplašinot degradētās dzīvotnes un ieviešot
ilgtermiņa vadības sistēmas.   </p>
<p><b>Rumānija – 5 projekti</b></p>
<p>Četri no pieciem Rumānijas projektiem skar savvaļas sugas.
</p>
<p>Viens projekts ir veltīts pļavu odzes (<i>Vipera ursini
rakosiensis</i>) sīkai atliku populācijai Transilvānijā.
Šī rāpuļu suga ir gandrīz pilnībā izzudusi
– pārējās populācijas, kuras visas ir apdraudētas
un pārstāvētas niecīgā skaitā, ir atrodamas
vēl tikai Ungārijā.  </p>
<p>Otrs projekts ir veltīts lieliem plēsīgiem
zīdītājdzīvniekiem, tādiem kā vilki (<i>Canis
lupus</i>), lāči (<i>Ursus arctos</i>) un lūši (<i>Lynx
lynx</i>) Vrancejā. </p>
<p>Divi projekti ir veltīti putnu sugām; viens –
ūdensputniem Prutas lejasteces pārplūstošajos
līdzenumos un otrs – Dalmācijas pelikāna (<i>Pelecanus
crispus</i>) populācijām, kas ir prioritāra suga <i>LIFE</i>
finansējuma saņemšanai Donavas deltā. </p>
<p>Piektais projekts ir veltīts dzīvotnēm visā
Rumānijas teritorijā. Tā mērķis ir mežu,
alpīno un subalpīno dzīvotņu saglabāšana. Tas
stimulēs vietējo ekotūrisma uzņēmumu
attīstību un apmācīs vietējos iedzīvotājus
vadīt ekskursijas dabā. Projekta ietvaros tiks izveidoti
priekšlikumi privāto zemes īpašnieku, kas vēlas
apsaimniekot tiem piederošos mežus saskaņā ar <i>Natura
2000</i> uzdevumiem, atbalstam, kā arī šie priekšlikumi tiks
virzīti pieņemšanai kompetentajās iestādēs.  </p>
<p><b>Slovākija – 2 projekti</b></p>
<p>Viens projekts ir veltīts sīkai lielo sīgu (<i>Otis tarda</i>)
populācijai, kas sastopama divās teritorijās starp Bratislavu un
Ungārijas robežu. </p>
<p>Otrs projekts skar Zahorī mitrājus valsts rietumos. Liela daļa
teritoriju atrodas militāro mācību zonā. Projekta ietvaros
tiks veikti atjaunošanas darbi, tādi kā novadgrāvju
aizsprostošana vai aizbēršana, aizaugušo pļavu
attīrīšana un dumbrāju hidroloģijas uzlabošana.
</p>
<p><b>Somija – 2 projekti</b></p>
<p>1200 ha plašajā militāro mācību zonā
Vattajā Botnijas līcī (Ostrobotnijā) atrodas viena no
Somijas ievērojamākajām kāpu joslām. Pirmā
projekta gaitā mācību pasākumos tiks iestrādātas 
<i>Natura 2000</i> prasības, atjaunotas bojātās kāpas un
ganības aizaugušajās pļavās. Jautājums par
teritorijas rekreatīvo izmantošanu tiks risināts, virzot
apmeklētāju plūsmu un liedzot tiem pieeju
visjūtīgākajām zonām. </p>
<p>Mazā zoss (<i>Anser erythropus</i>) ir nopietni apdraudēta suga.
Otro projektu īsteno Pasaules Savvaļas dabas fonda Somijas nodaļa
sadarbībā ar 9 partneriem Norvēģijā, Igaunijā,
Ungārijā un Grieķijā. Tā ietvaros tiks noteiktas putnu
svarīgākās ligzdošanas vietas Lapzemē, darot tās
drošas, kā arī izsekotas migrējošās zosis, lai
noskaidrotu vēl nezināmas to barošanās/atpūtas vietas,
un atjaunotas atpūtas vietas Igaunijā un drošas
barošanās vietas Ungārijā.     </p>
<p><b>Spānija – 4 projekti</b></p>
<p>Ziemeļspānijas acidofilie dižskābaržu (<i>Fagus
sylvatica</i>) meži un Galīcijas-Portugāles ozolu birzis
(<i>Quercus robur</i> un <i>Quercus pyrenaica</i>) Kopienas nozīmes
teritorija Aiako Harria (<i>Guipuzcoa</i>, Basku zemē) ir iekļautas
sadarbības projektā, ko īsteno četras vietējās
varas iestādes - iestāde, kas atbild par ūdensapgādi,
mežniecības fonds, biodiversitātes fonds un
reģionālā dabas aizsardzības iestāde. Kopīgā
sadarbībā tiks īstenots ilgtspējīgs mežu
apsaimniekošanas plāns. </p>
<p>Vēl viens projekts skar četras Dzīvotņu direktīvas
aizsargātas abinieku sugas. Projekts attiecas uz visu to izplatības
teritoriju Valensijā. </p>
<p>Ziemeļspānijā trešā projekta ietvaros tiek
piedāvāta upes baseinu apsaimniekošanas shēma, lai
palīdzētu Eiropas ūdeļu (<i>Mustela lutreola</i>)
populācijām Ebro upes baseina daļā, kas atrodas Navarras
reģionā.</p>
<p>Ceturtais projekts ir veltīts Vidusjūras pagaidu dīķu
aizsardzībai Minorkā Baleāru salās. Sākotnējais
mērķis ir gūt vairāk zināšanu par šīs
jūtīgās dzīvotnes dinamiku un evolūciju un veidot
tehniskus un juridiskus instrumentus tās ilgtermiņa aizsardzībai.
</p>
<p><b>Ungārija – 2 projekti</b></p>
<p>Viens projekts skar 6 teritorijas, ar kopplatību 720 ha, kas
izkaisītas gar Donavas koridoru un valsts dienvidrietumos un ko klāj
dažādas zālaines. Projekta mērķis ir izveidot
piemērotas lauksaimniecības-vides shēmas dažādiem
dzīvotņu veidiem zālainēs. </p>
<p>Otrs projekts ir pārrobežu projekts ar Rumāniju kukaiņu
piekūna (<i>Falco vespertinus</i>) aizsardzībai. Projekts aptver 90%
tā Eiropas populācijas ārpus Krievijas robežām, kas ir
izplatīta Ungārijā austrumos no Donavas un Satu Mare rajonā
Rumānijā.    </p>
<p><b>Vācija - 7 projekti</b></p>
<p>Tiks atjaunota dabīgā pārplūšana 600 ha
plašumā un 10 km garumā gar Lipes upi pie Hammas
(Ziemeļreina-Vestfālene). </p>
<p>Otrs projekts skar dumbrājus un mitrās zālaines pie
Rozenheimas (Bavārijā). 1100 ha lielā platībā,
aizsprostojot notekgrāvjus un izcērtot koku un krūmu audzes, tiks
atjaunoti 450 ha augsto purvu. </p>
<p>Trešā projekta Dienvidu Melnajā mežā objekts ir
dažādas dzīvotnes (staģes zālaines, kalnu siena
pļavas, virsāji, meži un augstie purvi) 2000 ha plašajā
Hocenvaldē <i>[Hotzenwald]</i>. </p>
<p>Ceturtais projekts skar Eiropā ļoti retu dzīvotņu veidu -
kontinentālos sāļos purvus, kas atrodas ap sāļajiem
avotiem. Projekts aptver piecas kontinentālo sāļo purvu
teritorijas Brandenburgas reģionā. </p>
<p>Projekts Eifelas <i>[Eifel]</i> pauguros uz austrumiem no Koblencas
(Reinlande-Pfalca) skar staģes zālaines un virsājus. Tur tiks
attīstīts un veicināts ekotūrisms. </p>
<p>Sestā projekta objekts ir bijusī militāro mācību
zona pie Kukshāfenes <i>[Cuxhafen], </i>ko<i> </i>veido krasta kāpas,
kur iesakņojušās ozolu birzis, kurās savukārt ir
atrodamas zālaiņu dzīvotnes. Projekta ietvaros tiks
introducēti lieli zālēdāji (sumbri, poniji), kas
ganīsies 350 ha apmežotās pļavās. </p>
<p>Pēdējais no minētajiem projektiem ir starpvalstu projekts, un
tas skar krastmalas pļavas 34 vietās ap Baltijas jūru,
galvenokārt Dānijā, bet arī Zviedrijā,
Šlēsvigā-Holšteinā (Vācijā) un Igaunijā,
tai skaitā Saltholmas salā pie Kopenhāgenas, kur tās jau
paaudzēm ilgi apsaimnieko šīs pilsētas iedzīvotāju
kooperatīvs. </p>
<p><b>Zviedrija – 2 projekti</b></p>
<p>Ostergotlandē tiks īstenots projekts mežaino ganību
atjaunošanai, kur aug veci ozoli, kas dod patvērumu apdraudētai
vaboļu sugai  <i>Osmoderma eremite.</i></p>
<p>Otrs projekts attiecas uz Moilvenas <i>[Moälven]</i> upi Zviedrijas
ziemeļos. Tā mērķis ir atjaunot lašu nārsta vietas
un izveidot zivju ceļus, lai no jauna atvērtu upi zivju
migrācijai. Šīs darbības labvēlīgi ietekmēs
arī pērļu gliemeni. </p>
<hr><p><sup><a name="fn1" href="#fnB1">[1]</a></sup> Direktīva 92/43/EEK  par
dabisko dzīvotņu, savvaļas faunas un floras aizsardzību</p>
<p></p>
<p><sup><b><a name="fn2" href="#fnB2">[2]</a></b> </sup>Padomes Direktīva
79/409/EEK par savvaļas putnu aizsardzību"</p>


