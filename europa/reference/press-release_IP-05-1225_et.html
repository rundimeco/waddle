<h1>
<a name="Heading4"></a><b>Uus tööstuspoliitika: tingimuste
loomine tootmise edendamiseks</b></h1>
<p><b><i>Globaliseerumise ja tiheda rahvusvahelise konkurentsi tingimustes
algatab Euroopa Komisjon täna uue ühtsema tööstuspoliitika,
et luua töötlevale tööstusele eelseisvateks aastateks
paremad raamtingimused. Töötlev tööstus on EL jaoks oluline.
See annab tööd enam kui 34 miljonile inimesele ja moodustab kolm
neljandikku ELi ekspordist ning üle 80% ELi erasektori teadus- ja
arendustegevuse kuludest. ELi uus tööstuspoliitika toetab
liikmesriikide tööd, et luua tugev ja dünaamiline
tööstuslik baas. Kõnealune poliitika hõlmab seitset uut
sektoriülest algatust, mis käsitlevad konkurentsivõimet,
energeetikat ja keskkonda, intellektuaalomandi õigusi, paremat
õiguskorraldust, tööstusalaseid teadusuuringuid ja
uuendustegevust, turulepääsu, oskusi ja struktuurimuutusi ning millest
saavad kasu väga paljud tööstussektorid. Lisaks sellele esitab
komisjon seitse uut algatust, mis on suunatud sellistele konkreetsetele
sektoritele nagu farmaatsiatooted, riigikaitse ning info- ja sidetehnoloogia.
Keskendutakse ka oskustesse investeerimisele ja valmistatakse inimesi ette
muutusteks. Kõnealuse tööstuspoliitikaga püütakse
toetada kohanemisvõimet ja struktuurimuutusi, et tugevdada ELi
töötleva tööstuse konkurentsivõimet, võttes
eelkõige arvesse Hiina ja teiste Aasia riikide jätkuvalt tugevnevat
konkurentsi. See on oluline samm majanduskasvu soodustamist ja
töökohtade loomist käsitleva uue Lissaboni partnerluse
elluviimiseks. Täpsema ülevaate saamiseks vt <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Komisjoni asepresident Günter Verheugen, kes vastutab ettevõtluse
ja tööstuse eest: <i>„Töötleval tööstusel on
Euroopa tulevase jõukuse tagamisel oluline osa. Me ei pöördu enam
tagasi aega, kus valitses protektsionism ja subsiidiumid. Poliitikud ei loo
töökohti. Kuid me saame luua õige raamistiku tööstuse
edendamiseks. Tänane strateegia tähendab uusi konkreetseid algatusi,
et muuta meie tööstus investeeringute ja töökohtade loomise
jaoks atraktiivseks.“</i></p>
<p>Komisjon vaatas eri sektorite seatud poliitilised väljakutsed
süstemaatiliselt läbi, uurides põhjalikult ELi töötleva
tööstuse ja ehituse 27 eri sektori võimalusi ja probleeme. </p>
<p>Nendele väljakutsetele vastamiseks teeb komisjon ettepaneku <b>uuteks
algatusteks</b>.</p>
<p>I) Seitse uut suurt sektoriülest poliitilist
algatust:<sup><a name="fnB1" href="#fn1">[1]</a></sup></p>
<ul>
<li>1. <b>Intellektuaalomandi õigusi</b> ja <b>võltsimist</b>
käsitlev algatus (algus 2006).</li>
<li>2. <b>Konkurentsivõime-, energeetika- ja keskkonnaalane</b>
kõrgetasemeline töörühm (algus 2005. aasta lõpp).</li>
<li>3<b>. Konkurentsivõime ja turulepääsu välisaspektid</b>
(kevad 2006).</li>
<li>4. Uus õigusaktide <b>lihtsustamise programm</b> (oktoober 2005).</li>
<li>5. <b>Oskuste</b> parandamine <b>eri sektorites </b>(2006).</li>
<li>6. Tootmisalaste <b>struktuurimuutuste juhtimine</b> (2005. aasta
lõpp).</li>
<li>7. Ühtne üleeuroopaline lähenemisviis
<b>tööstusuuringutele ja uuendustegevusele</b> (2005. aasta
lõpp).</li></ul><p><b>II) Seitse uut algatust või meedet konkreetsetes
sektorites:</b></p>
<ul>
<li>1. Uue <b>farmaatsiaalase foorumi</b> loomine (esimene kohtumine 2006).</li>
<li>2. Bioteaduste ja <b>biotehnoloogia strateegia</b> vahekokkuvõte
(2006–2007).</li>
<li>3. Uued <b>keemia- ja kaitsetööstuse</b> kõrgetasemelised
töörühmad (2007).</li>
<li>4. Euroopa <b>kosmose</b>programm.</li>
<li>5. <b>Side- ja infotehnoloogia</b> konkurentsivõime töökond
(2005/2006).</li>
<li><b>6. Masinatööstust käsitlev poliitiline dialoog</b>
(2005/2006).</li>
<li>7. <b>Konkurentsivõime uuringud</b>, kaasa arvatud side- ja
infotehnoloogia, toiduainetööstuse ning moe- ja
disainitööstuse alal.</li></ul><p>Uue tööstuspoliitika
algatamisega peab komisjon kinni oma kohustusest aidata kaasa <b>tugeva
majandusliku baasi</b> loomisele. Selleks võtab ta kõik vajalikud
meetmed, et parandada raamtingimusi töötleva tööstuse jaoks
ja tagada eri poliitikavaldkondade kooskõla. Komisjon rõhutab eri
poliitikavaldkondade ühtsuse ja sünergia olulisust, keskendudes
eelkõige paremale õiguskorraldusele, mis on oluline vahend Euroopa
tööstuse konkurentsivõime suurendamiseks. </p>
<p>Komisjoni uus lähenemine tagab poliitikavaldkondade <b>suurema
ühtsuse</b>, mis omakorda <b>mõjutab märkimisväärselt
konkurentsivõimet</b>. Komisjon püüab saavutada suuremat
poliitilist üksmeelt, kaasates poliitiliste otsuste tegemise varases etapis
peamised huvirühmad, sotsiaalpartnerid ja liikmesriigid. Algatustega
toetatakse liikmesriikide tööd, aitamaks lahendada töötleva
tööstuse eri sektorite põhiprobleeme.</p>
<p>Suurem osa ELi töötleva tööstuse sektoreid on teiste
tööstusriikidega võrreldes hästi toime tulnud. Sellest
olenemata ei võimalda ELi majanduse tööstuslik struktuur
tervikuna edukalt reageerida käimasolevale globaliseerumisprotsessile. ELi
kaubandus keskendub endiselt madalate või keskmiste tööalaste
oskustega kesktehnoloogilistele sektoritele. See seab ELi vastamisi
esilekerkivate majandusriikide tootjate konkurentsiga. Seepärast on
kohanemisvõime ja struktuurimuutused äärmiselt vajalikud, kui EL
tahab saada maksimaalset kasu Hiina, India ja teiste kiiresti arenevate
majanduskeskkondade integreerumisest maailmamajandusse.</p>
<p>Uue tööstuspoliitika tervikteksti leiab järgmiselt
aadressilt:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Kavandatud
sektoriüleste algatuste rakendamist käsitletakse komisjoni eraldi
otsustes. See hõlmab volituste andmist konkurentsivõime, energeetika
ja keskkonna kõrgetasemelisele töörühmale, mille
kaaseesistujateks on asjaomased volinikud.</p>
<p></p>


