<h1>
<a name="Heading4"></a><b>Belső piac: a Bizottság
lépéseket tesz 16 tagországgal szemben a pénzügyi
szolgáltatásokra vonatkozó EU-jogszabályok
végrehajtásának elmulasztása miatt </b></h1>
<p><b><i>Az Európai Bizottság jogsértési eljárások
lefolytatásáról határozott 16 tagországgal szemben
különféle, a pénzügyi szolgáltatásokra
vonatkozó irányelvek végrehajtásának elmulasztása
miatt. A Bizottság hivatalosan felkéri Belgiumot, a Cseh
Köztársaságot, Görögországot,
Spanyolországot, Franciaországot, Írországot, Ciprust,
Lettországot, Luxemburgot, Magyarországot, Hollandiát,
Lengyelországot, Portugáliát, Finnországot,
Svédországot és az Egyesült Királyságot, hogy
haladéktalanul hajtsa végre a szükséges jogszabályokat,
összesen 57 esetben a piaci visszaélésre vonatkozó
irányelveket. Ezek a felkérések indokolt vélemények
formáját öltik, amely az EK-Szerződés 226. cikke
értelmében a jogsértési eljárások második
szakasza. Amennyiben a tagállam, amely az indokolt véleményt
megkapta, a határidőn belül (általában két
hónap) elmulaszt kielégítő választ adni, a
Bizottság tájékoztathatja az ügyről az Európai
Bíróságot.</i></b></p>
<p>Charlie McCreevy, a belső piacért és
szolgáltatásokért felelős biztos a következőket
mondta: „Az elmúlt hat év folyamán nagy lépéseket
tettünk egy nyitottabb, integráltabb és versenyképesebb
európai pénzügyi piac irányába. Néhány
tagállam azonban még mindig lemaradásban van az
értékpapírokra vonatkozó irányelvek tekintetében.
A jobb szabályozási napirend nemcsak a szabályok
meghozatalának javítására irányul, hanem arra is, hogy
azokat jobban végrehajtsák, a nemzeti jogrendszerekbe időben
átültessék és hatékonyan érvényre
juttassák. A tagállamok és az Európai Parlament által
elfogadott jó szabályok teljes mértékben
hiábavalóak, ha azokat nem kellő időben hajtják
végre. Ezért remélem, hogy ezek a jogsértési
eljárások gyors cselekvésre ösztönzik a
tagállamokat, és én is arra sürgetem őket, hogy
így tegyenek.”</p>
<p>A pénzügyi szolgáltatásokra vonatkozó
cselekvési terv (FSAP) jogszabályozási szakasza ebben az
évben lezárul. A Bizottság legfőbb
célkitűzése az elkövetkező öt évben annak
biztosítása, hogy a szabályok a gyakorlatban is
működjenek az EU egész területén. Ezeket a
szabályokat a tagállamoknak megfelelően és kellő
időben kell végrehajtaniuk, azt követően pedig a
gyakorlatban alkalmazniuk és szigorúan érvényre
juttatniuk.</p>
<p>Ennek részeként a Bizottság jogsértési
eljárások lefolytatásáról határozott 16
tagországgal szemben a piaci visszaélésre vonatkozó
irányelv (2003/6/EK) és annak technikai végrehajtására
vonatkozó három irányelv (2003/124/EK, 2003/125/EK és
2004/72/EK) végrehajtásának elmulasztása miatt. </p>
<p>Ezek a jogsértési eljárások 57
különböző esetre vonatkoznak, mivel egy tagállamnak
minden egyes, még át nem ültetett, piaci visszaélésre
vonatkozó irányelv esetében külön jogsértési
eljárással kell szembesülnie. </p>
<p>Ezen irányelvek átültetésének határideje 2004.
október 12. volt. Ezen eljárásokon kívül a
Bizottság összefoglaló táblázat használatát
vezette be, amely a Lámfalussy-folyamat keretében elfogadott
összes jogszabályt, azaz a Tanács és az Európai
Parlament által elfogadott keretirányelveket, valamint a
Bizottság által készített és a Bizottság
által komitológia révén elfogadott kapcsolódó
végrehajtási intézkedéseket (lásd <a
href="/rapid/pressReleasesAction.do?reference=IP/05/857&format=HTML&aged=0&language=EN&guiLanguage=en">IP/05/857</a>)
foglalja magában.</p>
<p>A tagállamokra vonatkozó jogsértési
eljárásokkal kapcsolatos legfrissebb információk az
alábbi címen érhetők el:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

