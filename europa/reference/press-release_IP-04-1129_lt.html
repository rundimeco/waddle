<h1>
<a name="Heading4"></a><b>Komisija siūlo persvarstyti Darbo laiko
direktyvą</b></h1>
<p><b><i>Komisija, po išsamių konsultacijų visoje Europoje,
šiandien priėmė pasiūlymą dėl pagrindinių
Darbo laiko direktyvos aspektų atnaujinimo. Tai subalansuotas tarpusavyje
susijusių priemonių paketas, kuriame išlaikomi pagrindiniai
tikslai, kaip antai darbuotojų sveikata ir sauga, ir tuo pačiu
atsižvelgiama į šiuolaikinės Europos ekonomikos reikmes.
Liks galimybė individualiai pasirinkti darbo valandas iš 48
valandų darbo savaitės, tačiau siekiant užkirsti kelią
piktnaudžiavimui bus taikomos griežtesnės sąlygos.
Valstybėms narėms bus suteikta galimybė pratęsti
laikotarpį, per kurį apskaičiuojama ilgiausia 48 valandų
darbo savaitė, nuo 4 mėnesių iki vienerių metų. Laikas,
praleistas budint, tačiau nedirbant, nebus laikomas darbo laiku, o
kompensuojamasis poilsis bus suteikiamas per 72 valandas. </i></b></p>
<p>Užimtumo ir socialinių reikalų komisaras Stavros Dimas sako:
„Šis pasiūlymas bus skirtas dabartinės sistemos per jos
taikymo laikotarpį paaiškėjusiems netikslumams ištaisyti.
Tai subalansuotas priemonių, saugančių darbuotojų
sveikatą ir saugą, kartu suteikiančių didesnį
lankstumą ir saugantis konkurencingumą, paketas.</p>
<p>Pasiūlyme sakoma, kad valstybės narės gali įgyvendinti
nacionalines priemones taikant individualią galimybę pasirinkti darbo
valandas iš 48 valandų darbo savaitės. Patikslinamos
sąlygos, kurių reikia laikytis darbdaviui ir darbuotojui sudarant
sutartį. Pavyzdžiui, darbdavys negalės gauti tokio sutikimo
pasirašant darbo sutartį, o darbuotojas galės bet kuriuo metu
atsiimti savo sutikimą. Individuali galimybė pasirinkti bus suteikiama
pagal kolektyvinę sutartį arba pagal sutartis tarp darbdavio ir
darbuotojo sektoriuje arba darbo vietoje. Darbuotojas gali tiesiogiai susitarti
su darbdaviu dėl galimybės pasirinkti, jeigu pagal nacionalinius
teisės aktus arba praktiką kolektyvinės derybos negali būti
vedamos dėl darbo laiko susitarimų. Tai taikoma ypač tokiais
atvejais, jeigu negalioja joks kolektyvinis susitarimas, ir jeigu bendrovės
lygiu nėra atstovybės, įgaliotos sudaryti tokį
susitarimą. </p>
<p>Panašiu būdu valstybėms narėms bus suteikta galimybė
pratęsti įprastinį 48 valandų darbo savaitės vidurkio
apskaičiavimo laikotarpį nuo keturių mėnesių iki
vienerių metų, jeigu jos tarsis su darbuotojais ir darbdaviais. Tai
leis bendrovėms būti lankstesnėms ir geriau prisitaikyti prie
savo verslo poreikių.</p>
<p>Šios dienos pasiūlymu buvo sukurta nauja budėjimo laiko
rūšis – „neaktyvi“ budėjimo laiko dalis. Tai
laikas, kurį darbuotojas, nors ir būdamas savo darbo vietoje,
neatlieka savo pareigų. Šis laikas nebus laikomas darbo laiku, nebent
nacionaline teise arba kolektyviniu susitarimu būtų numatyta kitaip.
</p>
<p>Pasiūlyme taip pat nurodoma, kad kompensuojamasis poilsis bus
suteikiamas ne iš karto, o per 72 valandas. </p>
<p>Pasiūlymą Komisija parengė po dviejų etapų
derybų proceso, kaip reikalaujama Sutartyje, kuris baigėsi Europos
lygio darbdavių ir darbuotojų atstovų pareiškimu, kuriame
nurodyta, kad jiems nepavyko pradėti derybų šiuo klausimu.
Pasiūlymas dabar bus persiųstas Tarybai ir Parlamentui siekiant
jų pritarimo. </p>
<p>Visą šios dienos pasiūlymo tekstą galima rasti:</p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Taip pat žr. </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

