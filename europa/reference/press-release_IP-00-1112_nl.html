<H3>
<P><B>Europese Commissie keurt Nederlandse subsidie voor intermodale railterminals in Rotterdam goed</B></H3>
<P><I><B>De Commissie heeft besloten geen bezwaar te maken tegen een Nederlandse subsidie voor de aanleg en uitbreiding van twee intermodale railterminals in Rotterdam. De begunstigden zijn RSC Rotterdam en European Container Terminal (ECT).</B></I>
<P>De Commissie is van oordeel dat de steunmaatregel verenigbaar is met artikel 73 van het Verdrag. De steun beantwoordt aan de behoeften van de coördinatie van het vervoer, omdat hij een stimulans vormt om goederenvervoer over te hevelen van de weg naar het milieuvriendelijkere spoorvervoer. Dit ligt helemaal in de lijn van een fundamenteel beginsel van het EU-vervoerbeleid: duurzame mobiliteit.
<P>Bij de positieve besluitvorming hield de Commissie rekening met de volgende essentiële factoren van de steunmaatregel:
<P>Overslaginstallaties en uitsluitend voor het overladen van en naar zeeschepen bestemde infrastructuur worden niet gesubsidieerd.
<P>De maximale steunintensiteit is lager dan 20% van de totale bouwkosten. Deze steunintensiteit is gebaseerd op financiële en commerciële gegevens die door de exploitanten zijn verstrekt. Zonder de subsidie zouden de exploitanten hun klanten een hogere prijs per overslag moeten aanrekenen om de kosten van de financiële investering terug te verdienen. Op die manier zou het railvervoer van en naar de Rotterdamse haven zich uit de markt prijzen tegenover het wegvervoer. De politiek wenselijke verschuiving van weg- naar railvervoer zou derhalve zonder de subsidie niet plaatsvinden. De subsidie zal bijgevolg de noodzakelijke investering voor terminals door beide exploitanten stimuleren, zonder te leiden tot overwinst voor de begunstigden en verspilling van overheidsgeld.
<P>De subsidie zal niet worden gebruikt om de prijzen voor overslag in de twee gesteunde terminals te verlagen en zal dus ook geen concurrentievervalsing in de hand werken die strijdig is met het algemeen belang.
