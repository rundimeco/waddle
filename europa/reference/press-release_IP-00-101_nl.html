<H3>
<P><B>Commissie onderzoekt overheidssteun voor Nederlandse mestverwerkingsbedrijven</B></H3>
<P><I><B>De Commissie heeft besloten de formele onderzoeksprocedure van artikel 88, lid 2, van het EG-Verdrag in te leiden ten aanzien van de overheidssteun die werd uitgekeerd aan mestverwerkingsbedrijven nadat de steunregeling die voor deze sector was goedgekeurd - "Bijdrageregeling Proefprojecten Mestverwerking" (BPM-regeling) - was verstreken.</B></I><I><B> </B></I><I><B>Deze steun dreigde de concurrentie op het gebied van meststoffenproductie te verstoren.</B></I><I><B> </B></I><I><B>Bovendien bevoordeelt de steun de veehouderij, doordat mestoverschotten worden verwijderd, zonder dat deze bedrijfstak daar alle kosten voor betaalt.</B></I>
<P>Bij beschikking van 6 juli 1989 had de Commissie de BPM-regeling goedgekeurd voor slechts één jaar. In 1990 keurde de Commissie een verlenging van de regeling tot 1994 goed, zodat ook grotere projecten onder de regeling zouden vallen. Onder de regeling werd investeringssteun toegekend tot 35% van de totale investeringsuitgaven voor beproevingsinstallaties en mestverwerkingsfabrieken met nieuwe procédés, om zodoende de uitwerking te stimuleren van bruikbare methoden voor de verwerking van het mestoverschot in Nederland. Voor het jaar 1989-1990 werd voor 21,8 miljoen EUR aan middelen uitgetrokken. Over de verlengde periode 1990-1994 ging het in totaal om 63,45 miljoen EUR. 
<P>Sinds 1994 werd door diverse klachten de aandacht van de Commissie gevestigd op zaken waarbij voor mestverwerkingsprojecten steun werd verleend op grond van de BPM-regeling. Volgens de klachten zou steun zijn toegekend vóór en na de periode waarvoor de Commissie de regeling had goedgekeurd. Bij beschikking van 17 juli 1999 gelastte de Commissie Nederland alle inlichtingen te geven die nodig waren om te kunnen nagaan of de toegekende steun onder de BPM-regeling valt, en tevens mede te delen of nog andere steun was uitgekeerd. De Commissie leidt uit de door de Nederlandse regering verstrekte informatie af dat in zes gevallen in totaal voor 2 501 089 EUR steun werd toegekend na 31 december 1994 - na het aflopen van de regeling; ook werd in vier gevallen voor in totaal 3 325 084 EUR steun toegekend in 1988, dus vóór de regeling in voege trad.
<P>Omdat deze steun niet onder een goedgekeurde regeling viel, diende hij afzonderlijk te worden aangemeld. De Nederlandse autoriteiten hebben zich niet aan deze verplichting gehouden. 
<P>De door de Nederlandse regering toegekende investeringssteun was bedoeld voor het opstarten en het bevorderen van investeringen in proefprojecten, en bevoordeelde bijgevolg de betrokken mestverwerkingsbedrijven. 
<P>Deze financiële stimulus dreigt, doordat hij de financiële positie van deze ondernemingen versterkt, de mededinging op de interne EU-markt te verstoren, aangezien stalmest, gebruikt als meststof, concurrentie vormt voor andere organische meststoffen. De export van verwerkte dierlijke mest uit Nederland naar andere lidstaten zal naar verwachting toenemen, vooral door de voormelde projecten.
<P>De steun bevoordeelt ook de veehouderij, doordat mestoverschotten worden verwijderd, zonder dat deze bedrijfstak daar alle kosten voor betaalt. Bijgevolg dreigt de steun ook de mededinging tussen de lidstaten in deze sector te verstoren en vormt hij overheidssteun in de zin van artikel 87, lid 1, van het EG-Verdrag.
<P>De Commissie keurde de verlenging van de BPM-regeling in 1990 goed bij wijze van uitzondering, zodat de Nederlandse overheid stimuli kon geven voor de introductie van een innoverende technologie. Het welslagen van deze projecten hing af van de bereidheid van de landbouwers te betalen voor de verwerking van de op hun boerderijen geproduceerde mest.  Bij die gelegenheid heeft de Commissie er reeds op gewezen dat wanneer deze projecten niet levensvatbaar zouden blijken, zij a priori een negatieve houding zou aannemen ten aanzien van verdere steun voor mestverwerking in Nederland.
<P>Wat betreft de verenigbaarheid van de steun die vóór 1989 aan de vier projecten werd betaald, is de Commissie van oordeel dat deze voldoet aan alle in de BPM-regeling vastgestelde voorwaarden. Bijgevolg voldeed de steun in wezen aan de regeling. Had de Nederlandse regering zich gehouden aan de verplichting tot formele aanmelding uit artikel 87 van het EG-Verdrag, dan had de Commissie deze zaken toentertijd kunnen goedkeuren, aangezien zij tegenover dergelijke projecten een positieve houding innam, hetgeen resulteerde in haar gunstige beschikking uit 1989. Voorts hadden de Nederlandse autoriteiten één jaar nadien de steun rechtmatig kunnen toekennen op grond van de goedgekeurde BPM-regeling. De Commissie heeft derhalve besloten de steun in deze zaken aan te merken als verenigbaar met het EG-Verdrag.
<P>In de zes gevallen waarin steun werd uitgekeerd na het aflopen van de regeling, lijken de subsidies niet te voldoen aan de beginselen uit de kaderregeling inzake staatssteun ten behoeve van het milieu, omdat mestverwerkingsbedrijven van voortdurende steun afhankelijk lijken te zijn om hun productie in stand te kunnen houden. Bijgevolg kon de ernstige twijfel ten aanzien van de verenigbaarheid van deze zes steunzaken met de artikelen 87 en 88 van het EG-Verdrag niet worden weggenomen. De Commissie heeft dan ook besloten de formele procedure van artikel 88, lid 2, van het EG-Verdrag in te leiden ten aanzien van alle gevallen waarin steun werd verleend na het aflopen van de BPM-regeling.
