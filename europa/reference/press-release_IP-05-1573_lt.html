<h1>
<a name="Heading5"></a><b>Televizija be sienų: Komisija
siūlo atnaujintas skaitmeninės eros televizijos ir su televizija
susijusių paslaugų taisykles</b></h1>
<p><b><i>Norėdama neatsilikti nuo sparčių Europos audiovizualinio
sektoriaus technologijų ir rinkos pokyčių, Europos Komisija
šiandien pasiūlė atnaujinti 1989 m. ES direktyvą
„Televizija be sienų“. Atsižvelgiant į geresnio
reguliavimo principą, pasiūlymu siekiama sumažinti reguliavimo
naštą Europos TV bei su televizija susijusių paslaugų
teikėjams ir lanksčiau finansuoti audiovizualinių paslaugų
turinį panaudojant naujas reklamos formas. Pasiūlymu taip pat numatyta
sukurti vienodas sąlygas visoms bendrovėms, teikiančioms su
televizija susijusias paslaugas, nesvarbu, kokiomis technologijomis jos
naudojasi (pavyzdžiui, transliavimas, didelės spartos plačioji
dažnių juosta, trečiosios kartos mobilieji telefonai). Todėl
Komisija siūlo pakeisti skirtingas nacionalines taisykles dėl
nepilnamečių apsaugos, rasinės neapykantos kurstymo ir
paslėptos reklamos esminiu visoje ES taikomu būtiniausiu standartu,
skirtu audiovizualinėms paslaugoms pagal pareikalavimą. Šis
naujas politikos požiūris turėtų pagreitinti vientisos
bendros televizijos bei su televizija susijusių paslaugų rinkos
sukūrimą ir skatinti stiprią bei kūrybingą Europos
turinio pramonę. </i></b></p>
<p>„Mano tikslas – padėti klestėti Europos audiovizualinio
turinio pramonei naudojantis šiuolaikiškiausių ir
lanksčiausių taisyklių rinkiniu pasaulyje“, – sako
Komisijos narė Viviane Reding, atsakinga už informacinę
visuomenę ir žiniasklaidą. „Naujosios taisyklės
turėtų atverti multimedijos galimybes, stiprinti konkurenciją bei
didinti vartotojų pasirinkimo galimybes ir kartu siekti viešojo
intereso tikslų – nepilnamečių apsaugos ir
kultūrinės įvairovės. Galiojančias taisykles, kurios
dėl technologijų raidos ir rinkos pokyčių tapo
nebeaktualios, privalu panaikinti norint žengti ryžtingą
žingsnį teikiant audiovizualines paslaugas be sienų vienoje
bendroje Europos rinkoje.“ </p>
<p>Pagal Komisijos pasiūlymą atnaujinta televizijos be sienų
direktyva bus reglamentuojamos TV ir su televizija susijusios paslaugos. Norint,
kad dabartinės ES taisyklės atspindėtų technologijų
raidą, pasiūlyme nurodomos „linijinės“ paslaugos
(pvz., televizijos programų pagal tvarkaraštį transliavimas
tradicine TV, internetu arba mobiliaisiais telefonais – „primygtinai
siūlančios“ žiūrovams savo turinį) ir
„nelinijinės“ paslaugos – filmai ar žinios pagal
pareikalavimą, kurias žiūrovas „išsitraukia“
iš tinklo. Šiandien siūlomos transliavimo taisyklės
būtų taikomos linijinėms paslaugoms atnaujintu ir lankstesniu
būdu, o nelinijinėms paslaugoms būtų taikomi tik tam tikri
būtiniausi principai, pavyzdžiui, apsaugoti nepilnamečius,
užkirsti kelią rasinės neapykantos kurstymui ir uždrausti
paslėptą reklamą. Šių taisyklių suderinimas visoje
ES užtikrins, kad audiovizualinių paslaugų teikėjai
turės laikytis tik valstybės narės, kurioje jie yra
įsikūrę, taisyklių, o ne iš esmės tarpusavyje
nesuderintų visų valstybių narių, kuriose teikėjai
teikia paslaugas, taisyklių. </p>
<p><b>Lankstesnės reklamos taisyklės</b></p>
<p>Transliavimui pagal tvarkaraštį Komisija siūlo panaikinti
biurokratinius reikalavimus, o galiojančias taisykles dėl naujų
reklamos formų padaryti lankstesnes ir skatinti savireguliavimą bei
bendrą reguliavimą. Užuot pateikusi išsamius nurodymus, kaip
ir kokioms sąlygoms esant programas galima pertraukti reklama, atnaujinta
direktyva supaprastins galiojančias ES taisykles. Ateityje transliuotojai
galės pasirinkti tinkamiausią momentą reklamai į
programą įterpti, o ne privalės, kaip dabar, užtikrinti bent
20 min. tarpus tarp reklamos intarpų. Tačiau nebus leidžiama
ilginti reklamai skirto laiko, nes Komisija siūlo išlaikyti
dabartinį 12 min. per valandą apribojimą. </p>
<p>Naująja direktyva bus remiamos naujos reklamos formos, pavyzdžiui,
ekrano skaidymas, virtuali ir interaktyvi reklama. Pirmą kartą bus
tiksliai apibrėžtas prekių rodymas programose (angl. <i>product
placement</i>) ir bus sukurta aiški teisinė bazė. Išskyrus
žinias, aktualijų ir vaikams skirtas programas, Europoje bus
leidžiamas aiškiai atpažįstamas prekės rodymas
programose taikant tiek linijines, tiek nelinijines audiovizualines paslaugas.
Siekiant išvengti paslėptos reklamos, programos pradžioje
vartotojams bus pranešama, kad bus rodoma prekė. Šios naujosios
taisyklės turėtų panaikinti teisinį
neapibrėžtumą, suteikti papildomų lėšų
Europos produkcijai ir taip padidinti Europos audiovizualinio sektoriaus
konkurencingumą. </p>
<p>Atsižvelgiant į Komisijos geresnio reguliavimo politiką,
siūlymas atnaujinti televizijos be sienų direktyvą neturi
poveikio asmeniniam susirašinėjimui, elektroninėms
laikraščių ar žurnalų versijoms, tinklalapiams, kurie
visų pirma nėra skirti perteikti audiovizualinės priemonės
turinį, paprastoms garso ir vaizdo transliacijoms ar radijui.
Pasiūlyme taip pat atsižvelgiama į intensyvių visoje ES
vykusių konsultacijų rezultatus. Šios konsultacijos
prasidėjo liepos mėn. (žr. IP/05/908), jose aktyviai dalyvavo
audiovizualinio sektoriaus atstovai, telekomunikacijų bendrovių
operatoriai, interneto paslaugų teikėjai, vartotojų organizacijos
ir kitos suinteresuotosios šalys. </p>
<p>ES taisyklių dėl audiovizualinių medijų turinio
atnaujinimas yra i2010 strategijos, kuria siekiama sukurti Europos
informacinę visuomenę ekonomikos augimui ir darbo vietų
kūrimui, dalis (<a
href="/rapid/pressReleasesAction.do?reference=IP/05/643&format=HTML&aged=1&language=EN&guiLanguage=fr">IP/05/643</a>).<br>Kita
informacija:</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2343">http://ec.europa.eu/information_society/newsroom/cf/itemlongdetail.cfm?item_id=2343</a></p>
<p><a
href="/rapid/pressReleasesAction.do?reference=MEMO/05/475&format=HTML&aged=0&language=EN&guiLanguage=fr">MEMO/05/475</a></p>

