<H3>
<P><B>La Commissione avvia il procedimento formale d'indagine in relazione ad aiuti fiscali in favore delle banche italiane</B></H3>
<P><I><B>La Commissione europea ha deciso di avviare il procedimento formale d'indagine in relazione ai vantaggi fiscali accordati alle banche e fondazioni bancarie italiane, nel dubbio che tali misure, destinate a facilitare le fusioni e la ristrutturazione del sistema bancario italiano, possano costituire un aiuto di Stato illegale.</B></I>
<P>L'indagine della Commissione riguarda una serie di misure fiscali introdotte dalla Legge n. 461/98 e relativo Decreto n. 153/99, che potrebbero configurare aiuti di Stato a favore delle banche e delle fondazioni bancarie italiane. Tali fondazioni sono state create nel 1990 per trasformare le casse di risparmio in società a responsabilità limitata in vista della loro privatizzazione.
<P>In base alla Legge e al Decreto suddetti, le banche che intraprendono una fusione o un'analoga operazione di ristrutturazione beneficeranno della riduzione dell'aliquota dell'imposta sul reddito (IRPEG) al 12,5% per cinque anni a decorrere dalla data della fusione o della ristrutturazione, a condizione che gli utili siano destinati ad una riserva speciale che non può essere distribuita agli azionisti per un periodo di tre anni. Gli utili destinabili alla riserva speciale non possono superare l'1,2% della somma dei crediti e dei debiti della banca più piccola che partecipa alla fusione. 
<P>Al termine di un esame preliminare la Commissione ha concluso che queste ed altre misure possono provocare distorsioni di concorrenza ed incidere sugli scambi intracomunitari giacché riducono i costi di norma sostenuti dalle banche per far fronte alle sfide concorrenziali del mercato unico europeo.
<P>La Legge 461/98 introduce incentivi fiscali per indurre le fondazioni bancarie a cedere il controllo della loro banca e a concentrarsi sui settori di utilità sociale.
<P>Le fondazioni bancarie così modificate avranno in particolare, sotto il profilo fiscale, la qualifica di entità non commerciali e beneficeranno dell'esenzione dall'imposta sulle plusvalenze sulla vendita delle loro partecipazioni bancarie, a condizione che cedano il controllo delle loro filiali bancarie.
<P>In questa fase la Commissione ritiene che tali misure potrebbero configurare un  aiuto di Stato nella misura in cui le fondazioni possono ancora svolgere attività di impresa in settori commerciali e detenere di fatto partecipazioni di controllo in imprese industriali e finanziarie.
<P>La Commissione ritiene pertanto che sia necessaria un'accurata indagine per valutare la compatibilità delle misure in questione con la normativa comunitaria sugli aiuti di Stato. L'Italia è pertanto invitata a formulare, entro un mese, le sue osservazioni sulla decisione della Commissione di avviare il procedimento e a fornire tutte le informazioni necessarie affinché quest'ultima possa proseguire l'esame delle misure proposte.
