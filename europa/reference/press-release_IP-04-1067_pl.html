<h1>
<a name="Heading4"></a><b>Komisja uruchamia nowy portal, dzięki
któremu wszyscy obywatele rozszerzonej UE uzyskają dokładne
informacje o przysługujących im prawach </b></h1>
<p><b><i>Komisja Europejska uruchomiła nowy portal pod nazwą
„Dialogue with Citizens” (Dialog z obywatelami) - <a
href="/citizensrights/">http://europa.eu/citizensrights/</a>.
Jest on źródłem jasnych i przejrzystych informacji o tym, w jaki
sposób obywatele mogą korzystać z przysługujących im
praw na rynku wewnętrznym UE, i jest dostępny we wszystkich 20
językach urzędowych Unii. Na stronie internetowej znajdują
się przewodniki na temat dziedzin ustawodawstwa UE oraz ponad 1300 gotowych
do wydrukowania zestawień zawierających praktyczne informacje.
Jeżeli użytkownicy nie znajdą tam potrzebnych im informacji lub
mają dodatkowe pytania co do jakiegokolwiek wymiaru polityki UE, mogą
zadzwonić lub wysłać e-mail do działu zajmującego
się doradztwem i rozwiązywaniem problemów, dostępnego za
pośrednictwem portalu. Daje im to możliwość otrzymania
odpowiedzi na indywidualne pytanie w którymkolwiek z 20 języków.
</i></b></p>
<p>Komisarz ds. rynku wewnętrznego Frits Bolkestein powiedział:
„Dzięki zastosowaniu nowoczesnych technologii nowa strona oferuje
użytkownikom dostosowane do ich potrzeb informacje, a przez to
umożliwia im pełne korzystanie z praw, które
przysługują im w ramach rynku wewnętrznego UE -
„zasypywanie” obywateli ulotkami, których oni nie chcą,
jest nieskuteczne. Jeżeli użytkownik nie znajdzie wymaganej informacji
na stronie internetowej, może zwrócić się bezpośrednio
do osoby mówiącej w jego języku. To dowód na to, że
Komisja pragnie pomagać tym, którzy chcą wykorzystać szanse,
jakie daje im Unia Europejska”.</p>
<p>Nowa strona udostępnia szereg przewodników na temat praw i
możliwości w całej UE. Dotyczą one między innymi
zamieszkania, podejmowania studiów lub pracy, a także
podróżowania do innych krajów UE, kupowania towarów i
usług w całej UE, polityki równych szans, ochrony danych
osobowych oraz rozwiązywania transgranicznych sporów finansowych.
Można tam również znaleźć zbiór
najważniejszych informacji o uregulowaniach przejściowych w zakresie
swobodnego przepływu pracowników do i z nowych Państw
Członkowskich, który jest dostępny w 20 językach i zostanie
wkrótce rozszerzony.</p>
<p>Jeżeli chodzi o bardziej szczegółowe informacje, na stronie
znajduje się około 1300 zestawień dotyczących 15
„starych” Państw Członkowskich, w języku angielskim,
francuskim i niemieckim oraz w języku danego Państwa
Członkowskiego. Użytkownik wybiera interesujący go temat, np.
zatrudnienie, ochronę konsumentów lub studia w innym Państwie
Członkowskim, a następnie przechodzi do bardziej
szczegółowego wyszukiwania, wybierając temat, np. „jak
znaleźć pracę”, „jak założyć konto w
banku” lub „studia wyższe”, oraz interesujący go
kraj. Strona oferuje informacje na temat prawa europejskiego i prawa krajowego w
wybranym Państwie Członkowskim i doradza, jakie kroki należy w
tym celu poczynić.</p>
<p>Na stronie znajdują się także przydatne adresy, numery
telefonów i linki do zasobów internetowych w Państwach
Członkowskich, dzięki czemu użytkownik może szybko
działać na podstawie otrzymanych informacji. Portal oferuje
również linki do innych działów Komisji zajmujących
się doradztwem i udzielaniem informacji, w tym:</p>
<ul>
<li>Europe Direct (<a
href="/rapid/pressReleasesAction.do?reference=IP/03/986&format=HTML&aged=1&language=EN&guiLanguage=en">IP/03/986</a>),
który udziela odpowiedzi na pytania o UE, online lub pod bezpłatnym
numerem telefonu (00 800 6789 10
11<sup><b><a name="fnB1" href="#fn1">[1]</a></b></sup>) dostępnym w
całej Europie,</li>
<li>Citizens’ Signpost Service (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
który oferuje bezpłatne, dostosowane do potrzeb indywidualnych
użytkowników porady ekspertów z zakresu prawa na temat praw
obywateli i informuje, gdzie należy się zwrócić, by
zagwarantować poszanowanie tych praw. Użytkownicy otrzymują
odpowiedź na pytania w swoim ojczystym języku w terminie ośmiu
dni,</li>
<li>SOLVIT (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
który poprzez sieć ośrodków w każdym Państwie
Członkowskim pomaga obywatelom i przedsiębiorstwom interweniować
w przypadku niewłaściwego zastosowania zasad UE przez
administrację krajową. </li></ul><p>Wymienione usługi
obejmują obecnie wszystkie 25 Państw Członkowskich i są
dostępne we wszystkich 20 językach urzędowych. Wraz z portalem
„Dialogue with Citizens” tworzą one zintegrowany system, szybko
i sprawnie ukierunkowujący użytkownika, tak by mógł on
znaleźć dokładnie to, czego szuka.</p>
<p>Prace nad udoskonalaniem nowego portalu będą nadal trwały. Z
upływem czasu i we współpracy z władzami krajowymi
opracowane zostaną szczegółowe zestawienia informacji
dotyczące dziesięciu nowych Państw Członkowskich.</p>
<hr><p><sup><b><a name="fn1" href="#fnB1">[1]</a></b></sup> Niektórzy
operatorzy telefonii komórkowej nie umożliwiają
połączenia z numerami 00800 lub wymagają za nie opłat
– w niektórych przypadkach połączenia te nie są
bezpłatne, np. jeżeli dzwoni się z budki telefonicznej lub z
hotelu.</p>


