<h1>
<a name="Heading4"></a><b>„LIFE – Kraje Trzecie”
2005: Komisja przeznaczy ponad 6 mln euro na realizację projektów
związanych z ochroną środowiska w krajach trzecich
</b></h1>
<p><b><i>W ramach programu LIFE – Kraje trzecie na rok 2005, Komisja
Europejska zatwierdziła pomoc finansową na rzecz 15 nowych
projektów dotyczących ochrony środowiska w regionie Morza
Śródziemnego i Morza Bałtyckiego Głównym celem
projektów jest budowanie potencjału w dziedzinie ochrony
środowiska. Wymagają one całkowitych nakładów w
wysokości 9 223 000 euro, z czego UE pokryje 6 348 240 euro.</i></b></p>
<p>„Zrównoważony rozwój osiągnąć można
jedynie wówczas, jeżeli jest on postrzegany jako powszechny
wspólny cel: działania podejmowane w jednym kraju lub regionie
mają wpływ na środowisko w szerokim tego słowa
znaczeniu” – mówi Stavros Dimas, Komisarz UE ds.
Środowiska. W oparciu o wzajemną pomoc i współpracę
możemy przyczynić się do tworzenia i wdrażania w krajach
sąsiadujących takiej polityki na rzecz środowiska, która
zaspokajałaby potrzeby obywateli teraz i w
przyszłości”.</p>
<p>Komisja Europejska zadecydowała, że fundusze z programu LIFE
– Kraje trzecie otrzyma 15 projektów realizowanych w Algierii,
Bośni i Hercegowinie, Chorwacji, Izraelu, Jordanii, Libanie, Maroku, Rosji,
Tunezji, Turcji, na Zachodnim Brzegu i w Strefie Gazy. </p>
<p>Projekty mają się przyczynić do tworzenia instytucji,
polityki, infrastruktury do celów monitorowania i szkoleń, sieci oraz
baz danych, lub też do wzmacniania wyżej wymienionych tam, gdzie
już one istnieją, a tym samym do realizacji głównych
celów, jakimi są poprawa jakości środowiska oraz
osiągnięcie zrównoważonego rozwoju. </p>
<p>Zakres projektów jest bardzo szeroki, a związana z nimi tematyka
rozciąga się od gospodarki odpadami, poprzez zapobieganie i
kontrolę zanieczyszczeń przemysłowych, aż po monitorowanie
gleby i zmiany klimatyczne. Niektóre z nich promują zbliżenie
przepisów krajowych do przepisów UE w dziedzinie ochrony
środowiska lub współpracę regionalną albo
międzynarodową. </p>
<p>Całkowity koszt projektów wynosi 9 223 000 euro. Środki UE
pokryją około 69% tej kwoty. </p>
<p>LIFE – Kraje trzecie stanowi część programu LIFE.
Program LIFE jest instrumentem finansowym UE wspierającym projekty w
dziedzinie środowiska i ochrony przyrody w całej Unii Europejskiej,
jak również w niektórych krajach kandydujących,
przystępujących oraz sąsiadujących z UE. Program ma na celu
wspieranie opracowywania i wdrażania polityki UE w dziedzinie
środowiska poprzez finansowanie konkretnych działań. Od roku 1992
w ramach programu LIFE na ochronę środowiska przeznaczono 1 500 mln
euro, współfinansując około 2 500 projektów. </p>
<p>LIFE – Kraje trzecie przyczynia się w szczególności do
budowania potencjału oraz struktur administracyjnych w dziedzinie
środowiska i wspiera rozwój polityki i programów działania
na rzecz środowiska w krajach trzecich leżących u wybrzeży
Morza Śródziemnego i Morza
Bałtyckiego<sup><b><a name="fnB1" href="#fn1">[1]</a></b></sup>. </p>
<p>Pozostałe komponenty tematyczne funduszu, LIFE - Przyroda i LIFE –
Środowisko, koncentrują się na ochronie przyrody oraz na
opracowywaniu innowacyjnych rozwiązań w zakresie ochrony
środowiska. Informacje o projektach zatwierdzonych w ramach „LIFE
Przyroda” oraz „LIFE Środowisko”, można
znaleźć w komunikatach prasowych <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
oraz <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=en">IP/05/1157</a>.</p>
<p>Bieżący program LIFE („LIFE III”) potrwa do końca
roku 2006. Komisja zaproponowała już kolejny program „LIFE
+”, obejmujący okres od roku 2007 do 2013, którego budżet
miałby wynosić 2 190 mln euro. Decyzja o zatwierdzeniu programu i
przyznaniu mu budżetu jest aktualnie rozważana przez Radę
Ministrów i Parlament Europejski. </p>
<p>Krótki opis 15 projektów realizowanych w krajach trzecich stanowi
załącznik do niniejszego komunikatu prasowego. Bardziej
szczegółowe informacje dostępne są na stronie
internetowej:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><a name="_Toc106433683"></a><b>ZAŁ&#260;CZNIK</b></p>
<p><b>Projekty w ramach LIFE – Kraje trzecie 2005 w poszczególnych
krajach</b></p>
<p><b>Bośnia i Hercegowina – 1 projekt</b></p>
<p>Beneficjentem projektu jest Instytut Inżynierii Wodnej na Wydziale
Budownictwa Lądowego w Sarajewie a kwota dofinansowania przyznanego przez
UE wynosi 299 250 euro. Celem projektu jest wdrożenie procedury
dotyczącej najbardziej zaawansowanych technik dla celów przemysłu
spożywczego („Integrated Environmental Permitting”). Pomimo
obniżenia poziomu działalności przemysłowej w
następstwie wojny, zanieczyszczenia przemysłowe wciąż
wywierają silny wpływ na środowisko w Bośni i Hercegowinie.
</p>
<p><b>Chorwacja – 4 projekty</b></p>
<p>Beneficjentem pierwszego z projektów jest Chorwacka Agencja Ochrony
Środowiska a kwota dofinansowania przyznanego przez UE wynosi 533 700
euro. Projekt ma na celu ustanowienie spełniających wymogi UE
krajowych norm i metod w zakresie programu monitorowania gleby. Ma on także
na celu określenie miejsc, w których powstaną ogólnokrajowe
stacje monitorowania gleby na podstawie danych dotyczących gruntów
rolnych, obszarów leśnych oraz terenów skażonych,
określenie ewentualnych ośrodków referencyjnych do celów
gromadzenia i analizy danych, a także przedstawienie propozycji
dotyczących budowy systemu monitorowania gleby, w tym planu finansowego dla
wdrożenia tego systemu w przyszłości. </p>
<p>Beneficjentem drugiego projektu jest krajowa agencja gospodarki wodnej
– Wody Chorwacji a kwota dofinansowania przyznanego przez UE wynosi
211 571 euro. Celem projektu jest stworzenie nowego laboratorium do
celów analizy biodegradacji ścieków. Projekt stanowi
część krajowej strategii ochrony wód i ma się
przyczynić do zapewnienia zgodności z ramową Dyrektywą
Wodną UE. </p>
<p>Beneficjentem trzeciego projektu jest Park Narodowy Lonsjko Polje a kwota
dofinansowania przyznanego przez UE wynosi 496 845 euro. Celem projektu
jest stworzenie i udoskonalanie zintegrowanego systemu zagospodarowania dorzecza
w drodze konsultacji z zainteresowanymi podmiotami. Planowe zarządzanie
uwzględnieni specyficzne potrzeby terenów bagnistych. Zorganizowany
zostanie zrównoważony system zarządzania ruchem turystycznym, a
strażnicy zatrudnieni na obszarach chronionych w Chorwacji otrzymają
odpowiednie wyposażenie. </p>
<p>Beneficjentem czwartego projektu jest Wydział Budownictwa Lądowego
Uniwersytetu w Zagrzebiu a kwota dofinansowania przyznanego przez UE wynosi
492 584 euro. Projekt ma pomóc Ministerstwu Ochrony Środowiska,
Planowania Przestrzennego i Budownictwa w stworzeniu zrównoważonego
systemu gospodarki odpadami z budowy i rozbiórki. Analiza dostępnych
danych na temat składowisk i wysypisk odpadów, ilości oraz
rodzajów odpadów z budowy i rozbiórki pozwoli na ocenę
sytuacji bieżącej oraz określenie obszarów, w odniesieniu do
których brakuje danych.  Wybrane zostaną miejsca typowe, na podstawie
których będzie można określić różnorodne
rozmiary, rodzaje odpadów oraz stosowane systemy logistyczne. </p>
<p>W regionie Zagrzebia zebrany materiał zostanie poddany recyklingowi w
pilotażowym zakładzie recyklingu na terenie składowiska w
miejscowości Jakusevac. Sektor budownictwa w Chorwacji rocznie produkuje 2
mln ton odpadów z budowy i rozbiórki. Obecnie poddaje się
recyklingowi i ponownie wykorzystuje mniej niż 5% tego rodzaju
odpadów. </p>
<p><b>Strefa Gazy i Zachodni Brzeg - 2 projekty</b></p>
<p>Beneficjentem pierwszego z projektów jest miasto urząd miasta
Hebron a kwota dofinansowania przyznanego przez UE wynosi 770 000 euro.
Celem projektu jest opracowanie dla miasta Hebron nowych przepisów zakresie
ochrony środowiska dotyczących gospodarki gruzem marmurowym, osadami
kanalizacyjnymi i wodami przemysłowymi.  Projekt obejmuje stworzenie sieci
palestyńskich i włoskich zrzeszeń kamieniarzy, jak
również budowę pilotażowego centrum recyklingu
ścieków przemysłowych oraz oddzielania węglanu wapnia. </p>
<p>Beneficjentem drugiego projektu jest Instytut Badań Stosowanych w
Jerozolimie a kwota dofinansowania przyznanego przez UE wynosi 200 819
euro. Celem projektu jest stworzenie strategii zrównoważonego rozwoju
na poziomie lokalnym oraz rozpowszechnianie wiedzy uzyskanej w drodze
wcześniej przeprowadzonych badań. W praktyce oznacza to pozyskanie i
utrzymanie zaangażowania wybranych władz lokalnych i krajowych,
ustanowienie systemu informacji geograficznej (GIS, system inteligentnych map i
innych obrazów, umożliwiający gromadzenie i analizę
przestrzenną danych na temat powierzchni Ziemi) oraz zwiększenie
możliwości technicznych zainteresowanych gmin miejskich i wiejskich.
Doświadczenia uzyskane przy realizacji projektu zostaną przekazane
innym władzom lokalnym na Zachodnim Brzegu, aby w ten sposób
zachęcić je do podejmowania podobnych działań na rzecz
równowagi środowiska. </p>
<p><b>Izrael – 2 projekty</b></p>
<p>Beneficjentem pierwszego z projektów jest Rada Regionu Górnej
Galilei a kwota dofinansowania przyznanego przez UE wynosi 369 442 euro.
Projekt ma na celu stworzenie ram pozwalających pogodzić potrzeby
związane z rozwojem regionu z wymogami w zakresie ochrony środowiska w
Górnej Galilei, umożliwiając tym samym wykorzystywanie
zasobów w sposób zrównoważony. Opracowany zostanie generalny
plan dotyczący użytkowania gruntów, zarządzania
środowiskiem, zapobiegania powodziom oraz właściwego systemu
odwadniania. Pozwoli to na zwiększenie bezpośredniego udziału
społeczeństwa w procesach planowania i podejmowania decyzji,
umożliwi rozwój turystyki ekologicznej równolegle do ochrony
zasobów naturalnych, dzięki programom edukacyjnym i egzekwowaniu
przestrzegania przepisów, przyczyni się do zmiany wzorców
postępowania, będzie stanowić zachętę do uprawiania
rolnictwa ekologicznego i pozwoli stworzyć ramy administracyjne do
celów wdrażania, zarządzania i podtrzymywania efektów planu
generalnego.</p>
<p>Beneficjentem drugiego projektu jest organizacja Heschel Center for
Environmental Learning and Leadership a kwota dofinansowania przyznanego przez
UE wynosi 334 934 euro. Celem projektu jest budowanie zdolności w
dziedzinie ochrony środowiska u władz lokalnych w całym Izraelu.
Prowadzone będą szkolenia dla prawników, burmistrzów,
urzędników miejskich, którzy staną się członkami
powstającej sieci kontaktów. </p>
<p>Projekt ma również na celu stworzenie instrumentów
służących zrównoważonemu rozwojowi lokalnemu w zakresie
planowania, zarządzania i stanowienia prawa (rozporządzenia władz
lokalnych). Powstanie również sieć wsparcia
łącząca tego rodzaju inicjatywy w Izraelu. </p>
<p><b>Jordania – 1 projekt</b></p>
<p>Beneficjentem projektu jest Uniwersytet Haszymidzki a kwota dofinansowania
przyznanego przez UE wynosi 473 701 euro. Celem projektu jest opracowanie
strategii oraz zapewnienie narzędzi służących
rozwiązaniu problemów wynikających ze wzrostu ruchu
turystycznego. We współpracy z sektorem turystyki, w dwóch
hotelach zastosowane zostaną środki pilotażowe i prowadzone
będą analizy mające na celu poprawę funkcjonowania hotelu z
punktu widzenia ochrony środowiska. Wyniki analiz, strategie oraz
narzędzia opracowane w ramach projektu zostaną przedstawione
zainteresowanym podmiotom podczas warsztatów. Przygotowane zostaną
również wytyczne oraz internetowy moduł szkoleniowy mające
promować zarządzanie uwzględniające kwestie środowiska
w całym sektorze turystyki.</p>
<p><b>Maroko – 1 projekt</b></p>
<p>Beneficjentem projektu jest Uniwersytet Chouaib Doukkali a kwota
dofinansowania przyznanego przez UE wynosi 438 228 euro. Projekt
pilotażowy ma na celu stworzenie efektywnego systemu kompostowania, przy
wykorzystaniu odprowadzanych osadów kanalizacyjnych pochodzących z
oczyszczalni ścieków i zakładów uzdatniania wody pitnej, co
ma umożliwić produkcję wysokiej jakości kompostu. W Maroku
produkuje się rocznie około 430 000 ton osadów kanalizacyjnych, a
ich ilość gwałtownie wzrasta. Obecnie osady są
składowane przede wszystkim w pobliżu oczyszczalni ścieków,
a potem, bez uprzedniego uzdatnienia, są rozrzucane na polach lub
wywożone na niestrzeżone składowiska odpadów. </p>
<p><b>Liban – 1 projekt</b></p>
<p>Beneficjentem projektu jest Arcenciel a kwota dofinansowania przyznanego
przez UE wynosi 449 697 euro. W ramach projektu proponuje się
opracowanie założeń polityki krajowej w zakresie gospodarki i
utylizacji zakaźnych odpadów ze szpitali w Libanie. Działania
obejmują utylizację odpadów ze szpitala w południowej
części regionu Mont Liban, szkolenie personelu szpitalnego oraz
rozpoczęcie kampanii społecznej dotyczącej odpadów ze
szpitali. </p>
<p><b>Rosja – 1 projekt</b></p>
<p>Beneficjentem projektu jest Miejski Ośrodek ds. Środowiska ECAT w
Kaliningradzie (Municipal Institution Environment Center ECAT) a kwota
dofinansowania przyznanego przez UE wynosi 492 837 euro. Projekt ma
promować ulepszenie funkcjonowania sektora przemysłu w Kaliningradzie
pod względem bezpieczeństwa i ochrony środowiska. Jego celem jest
zapewnienie, aby właściwe władze skutecznie kontrolowały i
monitorowały działalność tego sektora. Cel ten ma
zostać osiągnięty przy pomocy zintegrowanego zapobiegania
zanieczyszczeniom oraz kontroli stopnia zanieczyszczenia, jak również
dzięki opracowaniu i wdrożeniu systemów zarządzania
środowiskiem i bezpieczeństwem. O tych rozwiązaniach zostaną
poinformowane wszystkie podmioty należące do sektora przemysłu w
regionie. Przewidywane są również szkolenia i warsztaty. </p>
<p>Wszelkie odnośne informacje będzie można uzyskać w
punkcie informacyjnym – bibliotece dostępnej w Internecie. W
Kaliningradzie ma swoją siedzibę około 300 dużych i
średnich przedsiębiorstw oraz 40 000 małych firm
przemysłowych stanowiących około 80% regionalnego przemysłu
krajowego. </p>
<p><b>Tunezja, Algieria i Maroko – 1 wspólny projekt</b></p>
<p>Beneficjentem tego wspólnego projektu jest Obserwatorium Sahary i Sahelu
a kwota dofinansowania przyznanego przez UE wynosi 526 144 euro.
Głównym celem projektu jest zapobieganie kryzysom związanym z
suszą w tej części południowego wybrzeża Morza
Śródziemnego poprzez stworzenie systemu wczesnego ostrzegania i
zwiększenie możliwości operacyjnych uczestniczących w
projekcie państw. Opracowany zostanie wspólny system informacji o
suszy oraz zestaw wspólnych metodologii wczesnego ostrzegania. Tereny
poszczególnych państw, których dotyczy projekt, zostaną
podzielone na eko-regiony, których podatność na zagrożenie
suszą zostanie poddana ocenie. Wyniki oraz specjalistyczna wiedza uzyskane
przy realizacji projektu zostaną przekazane bezpośrednim
użytkownikom, decydentom oraz instytucjom w trzech zaangażowanych
krajach.</p>
<p><b>Turcja – 1 projekt</b></p>
<p>Beneficjentem projektu jest tureckie Biuro Regionalnego Ośrodka ds.
Środowiska a kwota dofinansowania przyznanego przez UE wynosi 252 488
euro. Projekt ma na celu zwiększenie potencjału w kwestiach
związanych ze zmianami klimatycznymi. Ma on wywierać wpływ na
administrację krajową, promować współpracę
międzyrządową, podnieść świadomość
zaangażowanych stron oraz zwiększyć ich udział w debacie
dotyczącej zmian klimatu. Projekt będzie bezpośrednio
wspierać rozwój polityki w odniesieniu do zmian klimatu w sektorach
priorytetowych, i zwiększać udział społeczeństwa w
debacie nad kwestiami środowiska oraz dostęp do związanych ze
środowiskiem informacji. </p>
<hr><p><sup><b><a name="fn1" href="#fnB1">[1]</a></b></sup> 	Do pomocy w ramach LIFE
– Kraje trzecie kwalifikują się następujące
państwa: Albania, Algieria, Bośnia i Hercegowina, Chorwacja, Egipt,
Izrael, Jordania, Liban, Maroko, Syria, Tunezja, Turcja, Zachodni Brzeg i Strefa
Gazy oraz część Rosji leżąca nad Morzem Bałtyckim
(region Kaliningradu i Petersburga).</p>


