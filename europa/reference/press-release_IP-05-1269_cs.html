<h1>
<a name="Heading4"></a><b>Elektronické komunikace: Komise
podniká opatření proti devíti členským
státům, aby zajistila podmínky hospodářské
soutěže na trhu</b></h1>
<p><b><i>V novém kole řízení pro porušení
Smlouvy, která se týkají právních předpisů EU
v oblasti telekomunikací, podniká Evropská komise kroky
proti Belgii, České republice, Estonsku, Kypru, Lotyšsku,
Lucembursku, Maltě, Polsku a Slovinsku. Evropská komise dnes
zaslala sedmi členským státům EU výzvu, protože
dosud Komisi neinformovaly o přezkoumáních trhu
elektronických komunikací, které vyžaduje
předpisový rámec EU pro elektronické komunikace.
Přezkoumání trhu mají zajišťovat, aby byla
regulační opatření aktualizována podle
měnících se trhů a aby byla uplatňována pouze tam,
kde vládne nedostatečná konkurence. Takovéto povinnosti by
měly být ukládány pouze dominantním
operátorům. Členskými státy, kterých se tento
aspekt v tomto novém kole řízení pro porušení
Smlouvy dotýká, jsou Belgie, Česká republika, Estonsko,
Kypr, Lotyšsko, Lucembursko a Polsko. Zaslání výzvy je
první fází řízení pro porušení Smlouvy
podle článku 226 Smlouvy o ES (nesplnění povinnosti ze
strany členského státu). Dotyčné členské
státy mají nyní dva měsíce na to, aby na
znepokojení Komise odpověděly. Další
řízení pro porušení Smlouvy byla zahájena proti
Estonsku z důvodu právních nedostatků ve vymezení
trhů a v přechodném režimu a dále proti Kypru
a Slovinsku, kde nezávislost vnitrostátního
regulačního orgánu pro telekomunikace dosud neodpovídá
požadavkům práva EU. Vzhledem k pokračující
neexistenci přenositelnosti čísel postoupilo
řízení pro porušení Smlouvy proti Maltě do
druhé fáze (odůvodněné stanovisko).</i></b></p>
<p>„Provádění společných pravidel EU je
zásadním předpokladem k zajištění toho, aby
mohla hospodářská soutěž na evropském trhu
elektronických komunikací přinášet kvalitní
produkty a služby, které jsou důležité pro růst a
zaměstnanost,“ uvedla komisařka pro informační
společnost a média Viviane Redingová. „Potřebujeme
také přezkoumání trhu od 25 vnitrostátních
regulačních orgánů, abychom mohli předpisový
rámec při přezkumu plánovaném na rok 2006 na
základě těchto podkladů zhodnotit. Proto jsem také
rozhodnuta podniknout všechny potřebné kroky
k zajištění toho, aby členské státy splnily
své povinnosti co nejdříve.“</p>
<p>Předpisový rámec pro elektronické komunikace již
platí v EU-15 déle než dva roky a v nových
členských státech (EU-10) déle než 17
měsíců. Členské státy měly zajistit, aby
jejich vnitrostátní regulační orgány provedly
první analýzu stavu hospodářské soutěže na
relevantních trzích a přezkoumání
stávajících regulačních opatření na
těchto trzích „co nejdříve“ po vstupu
předpisového rámce v platnost. V některých
členských státech se proces přezkoumání trhu sice
nachází v pokročilém
stádiu<sup><a name="fnB1" href="#fn1">[1]</a></sup>, zato sedm
členských států, kterým byla dnes zaslána
výzva, Komisi do konce září nesdělily
žádné výsledky přezkoumání trhu. </p>
<p>Komise bude rovněž nadále sledovat situaci v těch
členských státech, jejichž vnitrostátní
regulační orgány oznámily pouze několik málo
přezkoumání trhu a v nichž jsou práce na
ostatních trzích dokončovány velice pomalu.</p>
<p>Zároveň bylo zahájeno řízení pro
porušení Smlouvy v jiných věcech proti Estonsku
(vymezení trhů a přechodný režim), Kypru a Slovinsku
(nezávislost regulačních orgánů) a bylo rozhodnuto o
vydání odůvodněného stanoviska, které
představuje druhou fázi řízení pro porušení
Smlouvy, v jedné věci týkající se Malty
(přenositelnost čísel). Podrobnosti o těchto
řízeních jsou uvedeny ve zprávě <a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a><br>Úplný
přehled o stavu řízení pro porušení Smlouvy lze
nalézt na internetové stránce generálního
ředitelství pro informační společnost a média,
která je věnována provádění a
vymáhání předpisového rámce:</p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a>.</p>
<p><a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a></p>
<hr><p><sup><a name="fn1" href="#fnB1">[1]</a></sup> 	Další informace o
procesu přezkoumání trhů naleznete v tiskové
zprávě <a
href="/rapid/pressReleasesAction.do?reference=IP/05/926&format=HTML&aged=0&language=en&guiLanguage=en">IP/05/926</a>
ze dne 14. července 2005.</p>


