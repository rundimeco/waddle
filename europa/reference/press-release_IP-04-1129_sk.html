<h1>
<a name="Heading4"></a><b></b><b>Komisia navrhuje zmenu smernice
o pracovnom čase</b></h1>
<p><b><i>Komisia dnes po mnohých konzultáciách v rámci
Európy prijala návrh na aktualizáciu
kľúčových aspektov smernice o pracovnom čase. Ide
o vyvážený balík vzájomne súvisiacich
opatrení, ktoré majú prvoradý cieľ – zdravie
a bezpečnosť pracovníkov a zároveň
reagujú na potreby modernej európskej ekonómie. Možnosť
uplatnenia si výnimky zo 48 hodinového pracovného
týždňa sa zachová, ale budú sa na ňu
vzťahovať prísnejšie pravidlá, aby sa zabránilo
jej zneužívaniu. Členským štátom sa
umožní rozšíriť si referenčné obdobie na
výpočet maximálne 48 hodinového pracovného
týždňa zo štyroch mesiacov na jeden rok. Čas
strávený „v pracovnej pohotovosti“, kedy sa ale nepracuje,
sa nebude počítať ako pracovný čas
a kompenzačný oddych sa udelí do 72 hodín. </i></b></p>
<p>Komisár pre zamestnanosť a sociálne
záležitosti, Stavros Dimas, uviedol: „Tento návrh sa
zameria na nedostatky v súčasnom systéme, ktoré sa
prejavili počas jeho používania. Ide o vyvážený
balík opatrení, ktoré chránia zdravie
a bezpečnosť pracovníkov a zároveň sa
zavádza väčšia flexibilita a zachováva sa
konkurencieschopnosť."</p>
<p>Podľa tohto návrhu môžu členské štáty
na národnej úrovni zaviesť opatrenia na uplatnenie
jednotlivých výnimiek zo 48 hodinového limitu. Podmienky, za
ktorých sa môžu zamestnávateľ a pracovník
dohodnúť, sú teraz jednoznačnejšie.
Zamestnávateľ nebude môcť napríklad získať
tento súhlas pri podpise pracovnej zmluvy a zamestnanec bude
môcť kedykoľvek odvolať svoj súhlas. Individuálne
výnimky sa udelia prostredníctvom kolektívnej dohody alebo
dohôd medzi oboma zainteresovanými stranami v rámci sektoru
alebo pracoviska. Keď v rámci platnej národnej
legislatívy a praxe, nie je možné uplatniť
kolektívne rokovanie o dohodách o pracovnom čase,
pracovník sa môže priamo dohodnúť o výnimke zo 48
hodinového limitu so svojim zamestnávateľom. K tomu
dochádza najmä v prípade, keď neexistuje kolektívna
dohoda, ani žiadne zastúpenie zamestnancov v spoločnosti,
ktoré by bolo oprávnené uzavrieť takúto dohodu. </p>
<p>V súvislosti s tým budú mať členské
štáty možnosť rozšíriť bežné
referenčné obdobie na výpočet priemerne 48 hodinového
pracovného týždňa zo 4 mesiacov až na 1 rok, za
predpokladu, že budú konzultovať s oboma
zainteresovanými stranami. Toto umožní spoločnostiam
väčšiu flexibilitu a prispôsobenie sa obchodným
požiadavkám.</p>
<p>Podľa dnešného návrhu sa vytvára nová
kategória pracovnej pohotovosti, tzv. neaktívna časť
pracovnej pohotovosti. Ide o čas, kedy je pracovník
prítomný na svojom mieste zamestnania ale nevykonáva si svoje
povinnosti. </p>
<p>Toto sa nebude počítať ako pracovný čas, iba ak by
to bolo stanovené inak národnými zákonmi alebo
kolektívnou dohodou. </p>
<p>Návrh tiež stanovuje, že kompenzačný oddych nebude
nutné udeliť okamžite ale do 72 hodín.</p>
<p>Návrhu, ktorý predložila Komisia, predchádzal
v súlade so Zmluvou dvojstupňový konzultačný
proces, ktorý poukázal na to, že zástupcovia zamestnancov
a pracovníkov na európskej úrovni nemohli začať
rokovania o tejto problematike. Návrh bude teraz zaslaný Rade
a Parlamentu na odsúhlasenie.</p>
<p>Plné znenie dnešného návrhu je prístupné
na:</p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Pozri tiež </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

