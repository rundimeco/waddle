<H3>
<P><B>De Commissie komt in haar derde verslag over de scheepsbouw tot de conclusie dat Zuid-Korea verantwoordelijk is voor de aanslepende marktcrisis </B></H3>
<P><I><B>De Europese Commissie komt in haar derde verslag over de marktsituatie in de mondiale scheepsbouwsector tot de bevinding dat de mondiale scheepsbouwsector nog steeds met ernstige moeilijkheden te kampen heeft.</B></I><I><B> </B></I><I><B>De toename van het aantal bestellingen heeft geen algemene opleving van de scheepsprijzen tot gevolg gehad.</B></I><I><B> </B></I><I><B>De Commissie besluit verder dat de huidige prijsdaling te wijten is aan de lage offerteprijzen van de zuid-Koreaanse werven.</B></I><I><B> </B></I><I><B>Hoewel Zuid-Korea in juni 2000 het "Verslag betreffende de mondiale scheepsbouwmarkt" heeft ondertekend, waarin het zich ertoe verbonden heeft zich niet te bemoeien met de financiering van scheepsbouwactiviteiten, hebben de bilaterale gesprekken met Zuid-Korea geen resultaten opgeleverd.</B></I><I><B> </B></I><I><B>De Europese scheepsbouwsector heeft een klacht wegens schending van de verordening inzake handelsbelemmeringen ingediend teneinde het probleem trachten op te lossen volgens de regels van de Wereldhandelsorganisatie.</B></I><I><B> </B></I><I><B>De lidstaten zullen de bevindingen en aanbevelingen van het verslag op 5 december 2000 tijdens de Raad Industrie te Brussel bespreken.</B></I>
<P>De Commissie heeft vandaag haar derde verslag over de marktsituatie in de mondiale scheepsbouwsector goedgekeurd. Het eerste verslag werd op 9 november 1999 en het tweede op 18 mei 2000 aan de Raad voorgelegd. In beide gevallen heeft de Raad de Commissie verzocht bepaalde maatregelen te treffen om de situatie aan te pakken. In dit derde verslag worden de laatste ontwikkelingen in de mondiale scheepsbouwsector geanalyseerd en de resultaten van de op verzoek van de Raad genomen maatregelen beoordeeld.
<P>Volgens het verslag heeft de mondiale scheepsbouwsector nog steeds met ernstige moeilijkheden te kampen. Het aanbod overtreft nog altijd de vraag en er zijn nauwelijks aanwijzingen dat in deze situatie enige verbetering zal komen. Hoewel de gunstige marktomstandigheden op de markt van het nattebulkvervoer en de ontwikkeling van innoverende scheepsconcepten (zeer grote containerschepen) in de eerste acht maanden van dit jaar tot een stijging van het aantal bestellingen hebben geleid, hebben de scheepsprijzen zich nog niet hersteld van de enorme daling van 1997. In vergelijking met het laagste prijsniveau van eind 1999 is er wel enige verbetering merkbaar. De prijzen van tankers zijn het afgelopen jaar licht gestegen met 5 à 10%, maar die van de andere scheepstypes zijn blijven dalen.  De Commissie komt in haar verslag tot de conclusie dat de huidige prijsdaling te wijten is aan de lage offerteprijzen van de zuid-Koreaanse werven.
<P>Zuid-Korea is momenteel de grootste scheepsbouwer ter wereld. In de eerste acht maanden van 2000 ging meer dan 40% van alle nieuwe bestellingen naar de werven van dit land (Japan: 25%, EU + Noorwegen: 16%, rest van de wereld: 19%). In dezelfde periode haalden de Zuid-Koreaanse werven zelfs 60% van alle nieuwe bestellingen in het belangrijke segment van de containerschepen binnen (Japan: 7%, EU + Noorwegen: 8%, rest van de wereld: 25%). 82% van de zeer grote containerschepen, die de vaste vaart beginnen te domineren, werd in de Zuid-Koreaanse scheepswerven gebouwd (Japan: 4%, EU + Noorwegen: 0%, rest van de wereld: 14%). De EU-werven domineren wel nog steeds de markt van de hoogwaardige cruiseschepen.
<P>In de bijgewerkte gedetailleerde kostenonderzoeken voor scheepsbouwbestellingen, die reeds in de vorige verslagen werden vermeld, wordt nu ook rekening gehouden met de inflatie en met nieuwe informatie over de financiële toestand van de Zuid-Koreaanse werven. Uit deze nieuwe berekeningen blijkt dat de Zuid-Koreaanse werven aanzienlijke verliezen lijden. Ze richten zich op bijna alle marktsegmenten, wat inhoudt dat voor EU-werven alleen kleine binnenlandse orders en zeer gespecialiseerde tonnage overblijven. In dit derde verslag worden dan ook de bevindingen van het eerste en tweede verslag van de Commissie bevestigd.
<P>Alle maatregelen om dit probleem aan te pakken (iets waar de Raad van de Europese Unie tijdens zijn vergaderingen van 9 november 1999 en 18 mei 2000 om heeft verzocht) zijn inmiddels in gang gezet. De Commissie heeft zich met name grote inspanningen getroost om met de Zuid-Koreaanse regering bindende afspraken te maken ten aanzien van haar non-interventie in de financiering van scheepsbouwactiviteiten. Na verscheidene overlegrondes hebben de Europese Commissie en de Zuid-Koreaanse regering een overeenkomst bereikt in de vorm van het op 22 juni 2000 goedgekeurde "Verslag betreffende de mondiale scheepsbouwmarkt". Na de ondertekening van deze overeenkomst werden verdere besprekingen gevoerd over de toepassing van de in de overeenkomst vervatte maatregelen. Aangezien er geen overeenstemming kon worden bereikt, zijn deze bilaterale besprekingen met Zuid-Korea zonder resultaat stopgezet.
<P>Het bewijsmateriaal dat de Europese Commissie in het kader van de monitoring van de scheepsbouwmarkt heeft verzameld, verschaft de EU-scheepsbouwsector voldoende gegevens om een klacht in te dienen wegens schending van de verordening inzake handelsbelemmeringen. Op 24 oktober 2000 heeft de sector een dergelijke klacht bij de Commissie ingediend.
<P>Aangezien de Commissie van oordeel is dat er voor het IMF een bepaalde rol is weggelegd in de industriële herstructurering in Zuid-Korea, werd contact opgenomen met het IMF om te wijzen op de mogelijke gevolgen van het niet-marktgeoriënteerde gedrag van de Zuid-Koreaanse scheepswerven. Het IMF heeft echter verklaard dat het niet bevoegd is voor sectorale aspecten. De Commissie houdt het IMF op de hoogte van de ontwikkelingen teneinde te garanderen dat de gecumuleerde verliezen van de Zuid-Koreaanse scheepswerven direct noch indirect door de Zuid-Koreaanse regering worden gedekt en dat de marktprincipes volledig worden toegepast.
<P>De Commissie heeft ook een onderzoek gevoerd naar in de Verordening 1540/98 van de Raad vastgestelde steunmaatregelen voor EU-werven en is tot de conclusie gekomen dat de toekenning van bedrijfssteun het probleem van de Zuid-Koreaanse prijszetting niet heeft kunnen oplossen.
<P>Gezien het voorgaande worden de volgende maatregelen voorgesteld:
<UL><P>de Commissie moet haar monitoring van de marktsituatie voortzetten;
<P>de Commissie moet zo snel mogelijk de klacht van de scheepsbouwsector wegens schending van de verordening inzake handelsbelemmeringen onderzoeken; indien ze deze klacht aanvaardt, moet ze nauwgezet nagaan of het mogelijk is een actie te ondernemen in het kader van de WTO-overeenkomst;
<P>de Commissie moet openstaan voor eventuele Zuid-Koreaanse voorstellen die tegemoet komen aan de bezorgdheden van de EU;
<P>de Commissie en de lidstaten moeten inspanningen leveren om gelijke internationale voorwaarden te creëren voor de scheepsbouwsector in de OESO-landen;
<P>de Commissie en de lidstaten moeten het IMF ertoe blijven aanzetten de herstructurering van de Zuid-Koreaanse scheepswerven nauwgezet te volgen en te beoordelen;
<P>de Commissie moet nauw met de sector samenwerken op het gebied van concurrentievraagstukken;
<P>de Commissie zal, onverminderd bovengenoemde maatregelen, zo snel mogelijk nagaan over welke mogelijkheden zij beschikt om, overeenkomstig artikel 12 van Verordening 1540/98, verdere oplossingen voor dit probleem voor te stellen.
