<h1>
<a name="Heading4"></a><b>„SEGÍTSÉG – A
dohányzásmentes életért”: az EU új,
dohányzásellenes kampánya</b></h1>
<p><b><i>A ma útjára indított, 72 millió eurós EU
dohányzásellenes kampánnyal a fiatalok, a nemdohányzók
és a leszokni készülők segítséget kaphatnak abban,
hogy dohányzás nélkül éljenek. Markos Kyprianou, az EU
egészségügyi és fogyasztóvédelmi biztosa az
Európai Bizottság Brüsszelben lévő Berlaymont
központja melletti Schumann körforgalomban indította el a
kampányt a „SEGÍTSÉG – A dohányzásmentes
életért” mottó bemutatásával egy hatalmas,
felfújható szerkezeten, amely körbejárja majd az EU 25
fővárosát. Az új kampányt egy
egészségügyi és PR szakértőkből
álló konzorcium dolgozta ki az Európai Bizottság
számára (a részleteket ld. <a
href="/rapid/pressReleasesAction.do?reference=MEMO/05/68&format=HTML&aged=0&language=EN&guiLanguage=fr">MEMO/05/68</a>).
A fővárosokban tartandó bemutatót a
„Segítség” televíziós és mozihirdetés
kíséri a nyár folyamán. Kyprianou biztos úr a
következőket mondta: „A dohányzás okozta
megbetegedések és elhalálozások az EU országainak
évi 100 milliárd euróba kerülnek. A "SEGÍTSÉG"
típusú megelőző és felvilágosító
kampányok befektetést jelentenek állampolgáraink
egészségesebb és virágzóbb jövőjébe. A
kampány mindamellett, hogy a fiatalok körében elősegíti
a dohányzásmentes életstílust, felhívja a figyelmet a
passzív dohányzás veszélyeire, és támogatja a
dohányzásmentes nyilvános helyek tendenciáját.”
Az Európai Bizottság 72 millió eurót jelölt ki az
új, mostantól 2008-ig tartó kampányra, amelynek fő
célcsoportjai a kamaszok (15-18 évesek) és a fiatal
felnőttek (18-30 évesek).</i></b></p>
<p>Markos Kyprianou, az egészségügy és
fogyasztóvédelem európai biztosa így nyilatkozott:
“<i>Tízből nyolc dohányos kamaszkorban kezdi. Amint
elkezdték, olyan szokásukká válik, amely sokukat idő
előtt a sírba viszi. Évente hatszázötvenezer EU
polgár hal meg dohányzással kapcsolatos betegségben.
Eltökélt szándékom, hogy mindent megtegyek annak
érdekében, hogy a fiatalok ne szokjanak rá a
dohányzásra, és hogy segítséget nyújtsak a  fiatal
dohányosoknak a leszokásban, még mielőtt tönkremenne az
egészségük. Olyan világnak képzelem el a
társadalmunkat, amelyben a nemdohányzás a szokás, és
ahol a dohányfüggők csak elenyésző kisebbséget
jelentenek. Ha minden EU tagállam követné Írország,
Olaszország és Málta példáját, és
megtiltaná a nyilvános helyeken a dohányzást, az jó
utat jelentene a cél eléréséhez.</i>”</p>
<p>A “SEGÍTSÉG” már a második EU-szintű
dohányzásellenes kampány, amelyet a Bizottság
irányít, és amelynek alapját az első kampány
tapasztalatai jelentik. A “Légy szabad: mondj nemet!" kampány
segítségével, amely 2002–2004 között zajlott,
Európa-szerte több milliárd kapcsolatfelvétel valósult
meg a fiatalok között (ld. <a
href="/rapid/pressReleasesAction.do?reference=IP/04/1284&format=HTML&aged=0&language=EN&guiLanguage=fr">IP/04/1284</a>).
A “SEGÍTSÉG” lényege a bemutató, egy
PR-központú kampány, valamint a reklám, illetve egy, a
dohányzásról való leszokást elősegítő
honlap megszerkesztése. Az Európai Dohánymédiai
Megfigyelőközpont rendszeresen gyűjteni és elemezni fogja az
európai média dohányzásellenes
kommunikációját.</p>
<p>A “SEGÍTSÉG” kampányt egészségügyi
szakértők és reklámcégek közösen
dolgozták ki. A kampányt szolgáltató reklámcégek
partnerségi viszonyban dolgoznak a nem kormányzati és
közegészségügyi szerveket egybegyűjtő
Dohányzásmegelőző Európai Hálózattal
(European Network for Smoking Prevention - ENSP). Stratégiájukat a
Strlingi Egyetem Dohányellenőrzési Központjának
professzora, Gerard Hastings elnökletével létrejött
szakértői tanácsadócsoport segítségével
dolgozták ki. A konzorcium elnyerte az új EU-kampány
szolgáltatási szerződését, amelyet a Bizottság
pályázati felhívás keretében 2004-ben folytatott. </p>
<p><b>Bővebb információ</b></p>
<p><a
href="http://ec.europa.eu/health/ph_determinants/life_style/Tobacco/help_en.htm">http://ec.europa.eu/health/ph_determinants/life_style/Tobacco/help_en.htm</a>,</p>
<p><a
href="http://ec.europa.eu/mediatheque/photo/index_en.html">http://ec.europa.eu/mediatheque/photo/index_en.html</a></p>
<p>illetve</p>
<p><a href="http://www.help-eu.com">http://www.help-eu.com</a></p>
<p>Az EU dohányellenőrzési tevékenységéről
lásd még: <a
href="/rapid/pressReleasesAction.do?reference=MEMO/05/69&format=HTML&aged=0&language=EN&guiLanguage=fr">MEMO/05/69</a></p>

