<h1>
<a name="Heading4"></a><b>Životné prostredie: Komisia
podporuje 89 inovačných programov v 17 krajinách
finančným príspevkom 71 miliónov EUR</b><b>
</b></h1>
<p><b><i>Európska komisia schválila financovanie 89
environmentálnych inovačných projektov v 17 krajinách v
rámci programu LIFE-Životné prostredie 2005. Tieto projekty
budú znázorňovať nové metódy a techniky na
riešenie rôznorodých environmentálnych problémov, a
tým prispejú k zlepšeniu životného prostredia
Európy. Projekty vedú „príjemcovia“ alebo
promotéri projektu, so sídlom v Belgicku, Dánsku, Estónsku,
Fínsku, Francúzsku, Nemecku, Grécku, Maďarsku, Írsku,
Taliansku, Luxembursku, Holandsku, Portugalsku, Rumunsku, Španielsku,
Švédsku a Spojenom kráľovstve. Celkové
investičné náklady na tieto projekty predstavujú 220
miiónov eur, z ktorých EÚ poskytne 71 miliónov
eur.</i></b></p>
<p>Komisár pre životné prostredie Stavros Dimas povedal:
„LIFE-Životné prostredie podporuje rozvoj čoraz
účinnejších a inovačných technológií,
ktorými je možno riešiť otázky životného
prostredia. Tieto inovácie taktiež prispievajú k dosiahnutiu
cieľov EÚ v oblasti konkurencieschopnosti a rastu.“</p>
<p>Tento rok Komisia dostala 534 návrhov na financovanie cez program
LIFE-Životné prostredie od rôznych verejných a
súkromných organizácií. Komisia vybrala z tohto počtu
89 projektov, z ktorých všetky budú používať
prelomovú technológiu na vyriešenie environmentálnych
problémov.</p>
<p>Riadenie odpadu zastáva tento rok vedúce miesto
z hľadiska počtu vybraných projektov (31), ako aj
pridelených finančných prostriedkov EÚ (27 miliónov
eur, čo je 39% z celkového množstva). Minimalizácia vplyvov
z hospodárskych činností na životné prostredie je
druhou najpopulárnejšou témou, 22 projektov (17 miliónov
eur). Takmer jedna pätina (14 miliónov eur) finančných
prostriedkov, ktoré poskytla EÚ, bude pridelená 17 projektom,
ktoré sa snažia riešiť trvalo udržateľné
riadenie podzemných a povrchových vodných zdrojov.
Dvanásť projektov zaoberajúcich sa trvalo
udržateľným rozvojom pri plánovaní a rozvoji
používania pozemkov si podelí 9 miliónov eur (t. j. 10%) z
možných finančných prostriedkov poskytnutých EÚ.
Napokon sedem projektov sa zameriava na zníženie vplyvov z oblasti
výrobkov a služieb na životné prostredie (5 miliónov
eur).</p>
<p><b>Program LIFE</b></p>
<p>LIFE je finančným nástrojom EÚ na podporu
environmentálnych projektov a projektov na ochranu prírody v celej
EÚ, ako aj v niektorých kandidátskych, pristupujúcich a
susedných krajinách. Jeho cieľom je prispievať k rozvoju a
implementácii politiky EÚ v oblasti životného prostredia
financovaním konkrétnych činností. Od roku 1992 LIFE
spolufinancuje asi 2500 projektov prispievaním sumy 1500 miliónov eur
na ochranu životného prostredia.</p>
<p>Program LIFE-Životné prostredie, ktorý financuje
inovačné pilotné a demonštračné projekty, je
jednou z troch tematických súčastí programu LIFE.
Ďalšie dve súčasti sú LIFE-Príroda a LIFE-Tretie
krajiny.  LIFE-Príroda sa zameriava na pomoc pri implementácii
smerníc EÚ o ochrane voľne žijúceho vtáctva a o
ochrane biotopov, najmä sieťou ochranných oblastí Natura
2000, zriadených uvedenou smernicou. LIFE-Tretie krajiny pomáha
krajinám, ktoré susedia so Stredozemným a Baltickým morom,
vybudovať ich kapacitu na ochranu životného prostredia. Viac
informácií o projektoch schválených v rámci LIFE -
Životné prostredie a LIFE - Tretie krajiny nájdete v
tlačových oznámeniach <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
a <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>.</p>
<p>Súčasný program LIFE („LIFE III“) končí
koncom roka 2006. Komisia navrhla nový program s názvom „LIFE
+”, ktorý by prebiehal v rokoch 2007-2013 s rozpočtom
vo výške 2,19 miliardy eur. Rada ministrov a Európsky parlament v
súčasnosti o tomto návrhu rokujú. </p>
<p><b>Viac informácií</b></p>
<p>Pozri prílohu súhrnu 88 projektov financovaných v rámci
programu LIFE-Životné prostredie. Podrobnejšie informácie o
každom projekte sú dostupné na: </p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
</p>
<p align="right"><b>PRÍLOHA</b></p>
<p><b>Prehľad projektov v rámci programu LIFE-Životné
prostredie na rok 2005 podľa krajín</b></p>
<p><b>Belgicko – 2 projekty</b></p>
<p>Oba projekty sa zameriavajú na <b>riadenie vodných zdrojov</b>.
Prvý projekt sa zameriava na najlepšie praktiky pravidiel riadenia
bezpečného používania pesticídov, ktoré možno
implementovať, aby sa predchádzalo znečisteniu povrchových a
podzemných vôd.</p>
<p>Druhý projekt predvedie, že technika známa ako
„vyzrážanie kovov na mieste“ je trvalo
udržateľným riešením čistenia podzemných
vôd, ktoré sú kontaminované neželezitými
kovmi.</p>
<p><b>Dánsko – 6 projektov</b></p>
<p><a name="_Ref111348773"></a>Dva projekty sú projektmi o <b>riadení
vodných zdrojov</b>. Cieľom prvého projektu je
znížiť obsah dusíka a fosforu z poľnohospodárskych
činností v povodí rieky Odense v súlade s cieľmi
rámcovej smernice EÚ o vodných
zdrojoch<sup><b><a name="fnB1" href="#fn1">[1]</a></b></sup>.</p>
<p>Druhý projekt sa týka integrovanej ochrany povrchových a
podzemných vôd v troch poľnohospodárskych regiónoch v
stredovýchodnom Jutsku. </p>
<p>Dva projekty hľadajú riešenie na zmiernenie <b>vplyvu
hospodárskych činností na životné prostredie</b>.
Prvý projekt je pilotnou štúdiou skúšky
používania inovačných „bio-krytín“ na
zníženie emisií skleníkových plynov zo
skládok.</p>
<p>Druhý projekt predvedie environmentálne, bezpečnostné a
obchodné výhody prototypu chladiarenského zariadenia pre
supermarkety a podobné zariadenia, ktoré používajú oxid
uhličitý ako chladivo.</p>
<p>V oblasti <b>riadenia odpadu</b> je cieľom jedného projektu
opätovne využívať kal z odpadových vôd zo
spaľovania vo výrobnom procese betónu. Druhý projekt bude
skúšať vhodnosť využívania odpadu a
splaškových kalov ako základnú surovinu v
továrňach na výrobu kamennej vlny v Dánsku, Francúzsku,
Nemecku a Spojenom kráľovstve. </p>
<p><b>Estónsko – 1 projekt</b></p>
<p>Cieľom tohto projektu je minimalizácia <b>vplyvu hospodárskych
činností na životné prostredie</b>. Predvedie, že hnoj
z chovu ošípaných môže byť spracovaný na
výrobu energie a sekundárnych surovín (voda a hnojivo)
použitím novej technológie, ktorá zahŕňa
fermentáciu hnoja, spracovanie biologického plynu na
„zelenú“ energiu a kúrenie a celkové oddelenie
recyklovateľných a nerecyklovateľných
súčastí. </p>
<p><b>Fínsko – 2 projekty</b></p>
<p>Oba projekty sa zameriavajú na <b>riadenie odpadov</b>. Jeden skúma
možnosti recyklácie odpadov z elektrických a elektronických
zariadení v súlade s právnymi predpismi
EÚ<sup><b><a name="fnB2" href="#fn2">[2]</a></b></sup>, najmä s
dôrazom na vidiecke časti.</p>
<p>Cieľom druhého projektu sú domácnosti, školy a
strediská dennej starostlivosti v Helsinkách s cieľom
zvyšovať informovanosť a zabezpečovať, aby
množstvo produkovaných odpadov nepresiahlo úrovne z roku
2003.</p>
<p><b>Francúzsko – 11 projektov</b></p>
<p>Jeden <b>projekt o riadení vodných zdrojov </b>bude
znižovať znečistenie vodných zdrojov pesticídmi
zlepšením postupov ochrany kultúr pomocou zlepšenej kontroly
objemového množstva pesticídov v rozprašovačoch. O
tieto skúsenosti sa podelia s talianskymi a španielskymi
partnermi.</p>
<p>Náplňou troch projektov sú <b>technológie
čistenia</b>. Jeden projekt predvedie mechanickú – ekologicky
priateľskú – alternatívu chemického frézovania
komplexne tvarovaných panelov používaných v leteckom a
vesmírnom priemysle.</p>
<p>Cieľom druhého projektu je vyvinúť technológiu
čistenia pre záverečné procesy úpravy textilu
založenú na elektroflokulácii.</p>
<p>Všeobecným cieľom tretieho projektu je znížiť
o 30 % obsah uvoľneného CO<sub>2 </sub> počas sušenia
keramických výrobkov s obsahom terakoty.</p>
<p>Šesť projektov sa týka <b>riadenia odpadov</b>. Prvý
projekt prispeje k dizajnu, rozvoju a schvaľovaniu
inovačných bezolovnatých  priemyselných montážnych
liniek a k štúdii spoľahlivosti nových
bezolovnatých zliatín v súlade s európskymi
smernicami o odpade z elektrických a elektronických
zariadení<sup>2 </sup>a o obmedzení používania
nebezpečných látok
(ONL)<sup><b><a name="fnB3" href="#fn3">[3]</a></b></sup> v takýchto
zariadeniach.</p>
<p>Druhý projekt vyvinie proces nakladania s lietadlami
vyradenými z prevádzky. Napriek vzrastajúcemu počtu
vyradených lietadiel (asi 250 kusov ročne), neexistuje ešte
uznaný proces demontáže lietadiel podľa
bezpečnostných a environmentálne spoľahlivých
podmienok. </p>
<p>Cieľom tretieho projektu, ktorý je určený pre department
Deux-Sèvres, je znížiť množstvo odpadov stanovením
stimulov pre obyvateľstvo a hospodárske subjekty na všetkých
úrovniach spotrebiteľského cyklu.</p>
<p>Štvrtý projekt predvedie technickú realizáciu
zavádzania ultrazvukovej technológie na zníženie produkcie
kalov v čističke odpadových vôd. </p>
<p>Piaty projekt predvedie realizáciu inovačnej technológie na
recykláciu lítiových batérií, ktoré sa
používajú najmä do mobilných telefónov,
prenosných počítačov, fotoaparátov, hračiek
atď.</p>
<p>V šiestom projekte sa vo výrobe „zelenej“ elektroniky
pre vesmírne a vojenské systémy nahradí olovo inými
zliatinami. Týmto projektom sa umožní zosúladenie so
smernicou ONL<sup><b>3</b></sup>, v ktorej sa od 1. júla 2006 zakazuje
používať olovo v elektronických zariadeniach.</p>
<p>Posledný francúzsky projekt sa týka <b>riadenia kvality
ovzdušia</b> a stanoví vzorkovacie zariadenie na meranie kvality
ovzdušia, ktoré bude používať novú metódu
monitorovania peľu v ovzduší. Bude sa používať
on-line meranie antigénnosti/alergénnosti namiesto stanovenia
množstva peľových zŕn podľa ich morfológie.</p>
<p><b>Nemecko – 6 projektov</b></p>
<p><a name="_Hlt111348841"></a><a name="_Hlt111348842"></a>Dva projekty sa
týkajú <b>riadenia vodných zdrojov</b>. Prvý projekt bude
pomocou integrovanej metódy znižovať plošné
znečistenie z poľnohospodárstva za podpory rámcovej smernice
o vodách<a href="i05_1157.skr.html#_Ref111348773">1</a>.</p>
<p>Druhý projekt sa zaoberá zlepšeniami v technológiách
čistenia odpadových vôd používaním inovačnej
technológie na prenos organických zložiek zo
splaškových kalov do rozpustnej formy, ktorá je vhodná na
výrobu bioplynu.</p>
<p>Dva projekty sa zaoberajú technológiami čistenia
zameranými na zmiernenia <b>vplyvu hospodárskych činností na
životné prostredie</b>. Jeden projekt predvedie technickú a
environmentálnu účinnosť nového anorganického
lepidla, ktoré sa používa pri odlievaní
hliníkových motorových blokov. Postup by mohol
znížiť náklady na energiu o 30 % a výrazne
znížiť produkciu odpadov.</p>
<p>Druhý projekt sa týka predchádzajúcej úpravy vlny vo
výrobe priadzí. Hlavným cieľom je eliminácia
emisií z absorbovateľných organických halogenidov (AOX) a
významný pokles používania chemických látok v
procese čistenia pomocou predchádzajúcou trvalo
udržateľnou úpravou plazmovým oblúkom.</p>
<p>Jeden projekt je zameraný na <b>riadenie odpadov </b>a prevenciu
stanovením školiaceho programu na bezolovnaté pájky v
európskom elektronickom priemysle. </p>
<p>Šiesty projekt hľadá riešenie ako znížiť
<b>vplyvy </b>oceliarstva <b>na životné prostredie</b>, kde sa v
súčasnosti používajú nebezpečné kyseliny na
odstránenie usadeného kameňa z plechov valcovaných za
studena. Použije sa nový postup bez použitia chemických
látok, založený na technológii, ktorá využíva
vákuum a vysoký tlak.</p>
<p><b>Grécko – 4 projekty</b></p>
<p>Prvý projekt sa zameriava na <b>rozvoj používania pozemkov
a územné plánovanie </b>zavedením<b>
</b>čiastočnej metódy<b> </b>ambiciózneho plánu
socio-environmentálnej regenerácie mestskej oblasti zálivu
Elefsina do roku 2020. </p>
<p>Cieľom druhého projektu vzťahujúceho sa na <b>riadenie
kvality ovzdušia </b>je rozvoj integrovaného systému hodnotenia,
monitorovania a riadenia znečistenia ovzdušia v prefektúre Kozani
(západné Macedónsko), v oblasti umiestnenia
najväčšej elektrárne v krajine, ktorá vyrába
energiu spaľovaním lignitu.</p>
<p>Tretí projekt sa týka <b>vplyvu výrobkov a služieb na
životné prostredie</b> a bude implementovať trvalo
udržateľnú koncepciu konštrukcie metódou integrovanej
politiky výrobkov začleňujúcu všetky
zúčastnené strany.</p>
<p>Posledný projekt je zameraný na riadenie vodných zdrojov
vývojom radu ekologicky šetrných technológií
zameraných na minimalizáciu plošného znečistenia z
poľnohospodárskych pôd. Technológie budú
integrované v pláne riadenia povodia rieky Evrotas a jej
pobrežných zón.</p>
<p><b>Maďarsko – 1 projekt</b></p>
<p>Projekt záhŕňa <b>riadenie vodných zdrojov</b>, stanovuje
škálu kontaminácie podzemných vôd južnej
časti Maďarska arzénom. Rozvinie pilotný plán riadenia
so začlenením novej technológie na odstránenie
arzénu.</p>
<p><b>Írsko – 2 projekty</b></p>
<p>Obidva projekty sa týkajú <b>riadenia odpadov</b>. Jeden projekt
vyvinie demonštračný nástroj na rozvrhnutie častí
a montážnych podskupín v automobilovom odvetví, aby
začlenil a zosúladil environmentálne požiadavky, najmä
vzhľadom na smernicu o vozidlách po dobe
životnosti<sup><b><a name="fnB4" href="#fn4">[4]</a></b></sup>.</p>
<p>Druhý projekt predvedie environmentálne výhody a výhody
súťaže blokov paliet, na ktoré sa opätovne
využívajú odpadové suroviny z pneumatík v
kombinácii so zvyškami z píl a s trieskami z vyradených
paliet. </p>
<p><b>Taliansko – 15 projektov</b></p>
<p>Cieľom piatich projektov je <b>minimalizácia hospodárskych
činností na životné prostredie </b>znižovaním
emisií skleníkových plynov alebo vývojom
najlepších dostupných techník (BATs). Jeden projekt vyvinie
ukážkovú stanicu energetického generátora pomocou novej
technológie, ktorá vyrába bio-uhlík z biomasy. </p>
<p>Druhý projekt bude skúšať techniky na zachytenie
emisií oxidu uhličitého zo mestských skládok
tuhého odpadu s cieľom širšieho využívania
tohto procesu. </p>
<p>Tretí projekt predvedie ako kontrolovať vlhkosť vzduchu
atmosferického tlaku bez ochladenia technikou, ktorá významne
znižuje spotrebu energie na chladenie v chladiacom zariadení
používanom vo viacerých odvetviach priemyslu.</p>
<p>Štvrtý projekt sa zaoberá regeneráciou a
opätovným využitím odpadu z garbiarskych procesov
čistením a opätovným využitím odpadových
vôd a extrakciou využiteľných látok.</p>
<p>Piaty projekt bude hodnotiť uplatňovanie referenčnej BAT pre
malé a stredné podniky, ktoré sa zaoberajú textilným
priemyslom, pomocou výstavby ukážkovej továrne.</p>
<p>Dva ďalšie projekty sa zaoberajú <b>znížením
vplyvu výrobkov a služieb na životné prostredie</b>.
Prvý z nich sa zaoberá elimináciou používania
nebezpečných látok určených na dekorácie a dizajn
keramických predmetov.</p>
<p>Druhý z nich vyvinie techniky na identifikáciu a monitorovanie
kontaminácie geneticky modifikovanými výrobkami v
poľnohospodárskej produkcii a určí normy na oddelenie a
ochranu geneticky nemodifikovaných výrobkov v spotrebiteľskej
sieti a v produkcii potravín.</p>
<p>Tri projekty sa týkajú <b>trvalo udržateľného
rozvoja pri plánovaní a rozvoji používania pozemkov</b>.
Jeden z nich skombinuje environmentálne riadenie a audítorský
systém (EMAS) s inými environmentálnymi účtovnými
systémami na získanie integrovanej metódy environmentálneho
riadenia v štyroch vybraných mestách projektu.</p>
<p>Dva iné projekty vyvinú dopravné systémy šetrné
k životnému prostrediu, jeden stanovením strediska
zásobovania šetrného k životnému prostrediu v
historickom centre mesta Lucca a druhý projekt vyvinie nástroje na
integrované plánovanie a kontrolu prepravy tovaru v mestských
častiach.</p>
<p>Cieľom dvoch projektov je zlepšenie <b>riadenia vodných
zdrojov</b> vyvinutím nových technológií spracovania
vôd. Jeden z projektov vyvinie prototyp ukážky novej metódy
čistenia odpadových vôd šetrnej k životnému
prostrediu .</p>
<p>Druhý sa týka úpravy odtokovej dažďovej vody pred
jej prijatím vo vodných sústavách, ako sú odtokové
kanály, rieky a prístavy. </p>
<p>Posledné tri projekty sa zameriavajú na <b>riadenie odpadov</b>.
Dva z nich sa zaoberajú spracovaním kalov z keramického a
kamenárskeho priemyslu.</p>
<p>Cieľom troch projektov je doladiť a rozšíriť
výsledky z predchádzajúceho projektu LIFE-Životné
prostredie, ktorý sa zaoberá recykláciou odpadových vôd
z podnikov na výrobu oleja. </p>
<p><b>Luxembursko – 1 projekt</b></p>
<p>Projekt bude implementovať nový systém sušenia panelov na
báze dreva, ktorého výsledkom je podstatné
zníženie emisií prchavých organických
zlúčenín, CO<sub>2</sub> a oxidu uhoľnatého počas
ich výroby a používania.</p>
<p><b>Holandsko – 7 projektov</b></p>
<p>Tri holandské projekty sa zameriavajú na <b>riadenie odpadov</b>.
Jeden z nich bude skúšať technológiu blanšírovania
pomocou uzavretého cyklu, ktorá je šetrnejšia k
životnému prostrediu ako blanšírovanie vriacou vodou,
čo je technika spoločne používaná vo výrobe
výrobkov zo zemiakov. </p>
<p>Druhý projekt premení popol zo spaľovania odpadov na
vysokostupňovú druhotnú surovinu, ktorá nájde
uplatnenie na trhu s betónom, vápenato-kremičitých
tehál a v metalurgickom priemysle.</p>
<p>Tretí projekt predvedie realizovateľnosť recyklácie
starých strešných plstí vyrábaných z
bitúmenu. </p>
<p>Štvrtý projekt sa týka <b>trvalo udržateľného
mestského rozvoja </b>a zníženia hluku a
príslušných emisií najmenej o 25 % v prístavných
priemyselných oblastiach monitorovaním hluku a riadiacim systémom
a príslušnou príručkou dobrých postupov v súlade
so smernicou o hluku<sup><b><a name="fnB5" href="#fn5">[5]</a></b></sup>.</p>
<p>Piaty projekt sa zameriava na zníženie <b>vplyvu</b>
<b>elektrického vedenia vysokého napätia na životné
prostredie</b>. Vytvorí nový typ vedenia vysokého napätia so
zníženým magnetickým poľom. </p>
<p>Šiesty projekt sa zaoberá znížením <b>emisií
skleníkových plynov</b> v danom prípade </p>
<p>hydrofluórovaných uhľovodíkov (HFC)
z chladničiek, používaním chladiaceho systému na
báze CO<sub>2</sub>. </p>
<p>Posledný projekt sa týka trvalo udržateľného
<b>riadenia vodných zdrojov</b>, najmä v záhradníctve, a
výrazne zníži potrebu používať pesticídy na
rastliny pomocou systému monitorovania plodín.</p>
<p><b>Portugalsko – 2 projekty</b></p>
<p>Obidva projekty sa týkajú <b>riadenia odpadov</b>. Cieľom
jedného z nich je nárast miery recyklovania zmiešaných
plastov, gumy a kartónov od nápojov s cieľom vytvoriť
nových výrobkov pri výstavbe ciest.</p>
<p>Druhý projekt sa zameriava na opätovné využitie
fritovacích olejov na výrobu bio-dieselu pre mestský vozový
park v Oeiras. </p>
<p><b>Rumunsko – 1 projekt</b></p>
<p>V Rumunsku projekt <b>riadenia kvality ovzdušia</b> bude
zisťovať zdroje znečistenia ovzdušia v Bukurešti
a jej okolí a poskytne orgánom a verejnosti informácie o
miere znečistenia ovzdušia. </p>
<p><b>Španielsko – 16 projektov</b></p>
<p>Tri projekty sa zameriavajú na <b>riadenie vodných zdrojov</b>.
Jeden určí integrovaný riadiaci model zaoberajúci sa
kvapalným odpadom z odvetvia povrchových úprav. </p>
<p>Druhý projekt vyvinie kombinované zavlažovanie a
fertilizačné techniky s cieľom znížiť
znečistenie pôdy a podzemných vôd a zlepšiť
produktivitu.</p>
<p>Tretí projekt predvedie používanie automatického
zavlažovacieho systému v zavlažovacom spoločenstve „El
Vicario“ (Guadiana).</p>
<p>Tri projekty sa týkajú <b>trvalo udržateľného
rozvoja pri plánovaní a rozvoji používania pozemkov</b>.
Cieľom prvého projektu je presadzovanie trvalo udržateľnej
mobility v šiestich priemyselných zástavbách pomocou
zavedenia mechanizmov riadenia mestskej dopravy, bicyklov a automobilov.</p>
<p>Druhý sa zaoberá ochranou pôdy v oblastiach Stredozemia s
vysokou mierou pôdnej erózie. Tento projekt predvedie výhody
kultivácie nových odrôd mandľovníkov, ktoré
sú životaschopné pri drsných podmienkach.</p>
<p>Cieľom tretieho projektu je definovanie trvalo
udržateľného systému riadenia horského
vinohradníctva, aby sa znížili vplyvy tejto činnosti na
životné prostredie, pokiaľ ide o krajinu, pôdu a vodné
zdroje.</p>
<p>Štyri projekty sa zameriavajú na <b>technológie
čistenia</b>. Prvý projekt zníži vplyv potravinárskeho
priemyslu počas činností čistenia na životné
prostredie, ktoré tradične spotrebúvajú veľké
množstvá vody a produkujú vysoko znečistené
odpadové vody používaním ozónu namiesto klasických
chemických prostriedkov.</p>
<p>Druhý projekt predvedie technickú, ekonomickú a
environmentálnu schopnosť energetického zhodnocovania
skládkových biologických plynov používaním
mikro-turbín a biologického odstránenia sírovodíka a
siloxánov.</p>
<p>Tretí vybuduje vzorovú továreň na zníženie
emisií prchavých organických zlúčenín (VOC) v
ovzduší. Systém zameraný na továrenské
používanie rozpúšťadiel na povrchovú úpravu
umožní znížiť úrovne VOC o pätinu zo
stanoveného obmedzenia podľa smernice o
VOC<sup><b><a name="fnB6" href="#fn6">[6]</a></b></sup>.Štvrtý projekt
predvedie, že energia zo solárnych článkov môže
byť dostatočne uchovávaná ako vodík na ďalšie
použitie v palivových článkoch motorov, na svietenie alebo
chladenie. </p>
<p>Šesť projektov sa zameriava na <b>riadenie odpadov</b>. Prvý z
nich zníži vplyv trusu vyprodukovaného v chovoch
ošípaných na životné prostredie v regióne Los
Serranos, v spoločenstve Valencia. Na zneškodnenie a premenu odpadu na
organické hnojivo sa použije hmyz.</p>
<p>Druhý projekt sa zameriava na zníženie množstva odpadu z
textilného priemyslu pomocou stanovenia spoločného postupu pre
riadenie odpadov.</p>
<p>Tretí projekt vyvinie ukážkovú továreň v meste
Baena (Andalúzia) na transformáciu kvapalných odpadov
vyprodukovaných v priebehu spracovania olivového oleja na
hodnotné sekundárne výrobky. </p>
<p>Štvrtý projekt zníži vplyv kalov vyprodukovaných v
čističkách odpadových vôd na životné
prostredie pomocou trvalo udržateľného riadenia a
recyklačných techník.</p>
<p>Cieľom piateho projektu je minimalizácia negatívnych vplyvov
odpadu z rybárskeho priemyslu na životné prostredie
odporúčaním účinného a integrovaného riadenia
odpadov a spôsobov recyklačného spracovania a zníženia
produkcie odpadu v tomto sektore.</p>
<p>Posledný projekt predvedie technickú a ekonomickú
spôsobilosť nového vysokokapacitného postupu
oddeľovania kovových zliatín s vysokou čistotou (&gt;90 %).
Používa sa na oddeľovanie železa, hliníka a
ťažkých kovov z vozidiel po dobe životnosti, postup
umožní opätovné použitie kovov, ktoré sa
môžu použiť pre nové motory v automobilovom
priemysle.</p>
<p><b>Švédsko – 2 projekty</b></p>
<p>Dva projekty hľadajú riešenie na zmiernenie <b>vplyvu
hospodárskych činností na životné prostredie</b>.<b>
</b>Prvý projekt predvedie inovačnú nepretržitú
technológiu reaktora, založenú na ART&reg; (Advanced Reactor
Technology) na využitie trvalo udržateľnej produkcie v chemickom
odvetví. </p>
<p>Druhý projekt zníži emisie skleníkových plynov
skúšaním a predvádzaním použitia
dimetyl-éteru (DME)-, ktorý poháňa ťažké
nákladné vozidlá. Výroba paliva DME takmer neprodukuje
CO<sub>2</sub>, a preto je sľubnou alternatívou paliva na základe
ropy.</p>
<p><b>Spojené kráľovstvo – 10 projektov</b></p>
<p>Štyri projekty sa zaoberajú <b>riadením odpadov</b>.
Cieľom prvého z nich je ukázať používanie
zdokonalenej technológie ultravysokého tlaku vody na
opätovné využitie surovín z použitých
pneumatík.</p>
<p>Druhý projekt predvedie inovačnú technológiu na
recykláciu sklenných odpadových tokov, ktoré sú v
súčasnosti nevyhovujúce vo väčšine postupov
spracovania skla, a tak končia na skládkach odpadov.</p>
<p>Projekt na prevenciu pred produkciou odpadu predvedie techniku známu ako
enzýmová hydrolýza, ktorá je bezpečná a
šetrná k životnému prostrediu pri spracovaní kalov na
opätovné využitie.</p>
<p>Cieľom štvrtého projektu je zníženie nákladov
na nesterilný klinický odpad na skládkach odpadu a
propagovať jeho použitie ako suroviny na výrobu
recyklovateľných výrobkov.</p>
<p>Dva projekty hľadajú riešenie na zmiernenie <b>vplyvu
hospodárskych činností na životné prostredie</b>. Jeden
projekt predvedie účinnosť recyklácie vôd
použitím nového reaktora pre aeróbne vyhnitie
odpadových vôd. </p>
<p>Cieľom druhého projektu je opätovné využitie
nevyužitých priemyselných lokalít na pestovanie
energetických plodín v biomase, obnovenie poškodených
pôd a výroba tepla a energie z obnovovateľných
energetických zdrojov.</p>
<p>Dva projekty sa zameriavajú na <b>otázky</b> <b>riadenia
vodných zdrojov</b>. Jeden projekt predvedie ukážku novej
technológie spracovania, pri ktorej sa formaldehyd, ktorý sa
používa vo výrobe lepidiel, výrobkov z dreva a
konzervačných látok atď., transformuje na netoxické
cukry. Cieľom je 100 % zníženie formaldehydu v odpadovej vode,
ktorá vyteká do Severn Estuary v Spojenom kráľovstve.</p>
<p>Druhý projekt sa zaoberá obnovením pôvodného stavu
povrchových vôd znečistených dusíkom z
poľnohospodárstva dosiahnutím  účinnejšieho
zníženia kontaminácie dusíkom najmenej o 85 % pri
najnižších výrobných nákladoch.</p>
<p>Jeden projekt hľadá riešenie na vývoj a riadenie kvality
<b>mestských oblastí</b> pre užívateľov riečneho
prechodu a pre zúčastnené strany.</p>
<p>Posledný projekt sa týka <b>vplyvu výrobkov a služieb na
životné prostredie</b> a zameriava sa na potenciál
integrovaných skleníkov s inými budovami, napr.
kancelárskymi priestormi. Tento projekt predvedie výhody dizajnu,
výstavby a používania environmentálne trvalo
udržateľných skleníkov a sústav budov, ako aj
potenciál na zníženie vplyvov produkcie záhradníctva
medzi nimi na životné prostredie.</p>
<hr><p><sup><b><a name="fn1" href="#fnB1">[1]</a></b></sup> Smernica Európskeho
parlamentu a Rady 2000/60/ES z 23. októbra 2000, <br> ktorou sa stanovuje
rámec pôsobnosti pre opatrenia Spoločenstva v oblasti
vodného
hospodárstva.<br><sup><b><a name="fn2" href="#fnB2">[2]</a></b></sup><b>
</b>Smernica Európskeho parlamentu a Rady 2002/96/ES z 27.
januára 2003 o odpade z elektrických a elektronických
zariadení</p>
<p><sup><b><a name="fn3" href="#fnB3">[3]</a></b></sup> Smernica Európskeho
parlamentu a Rady 2002/95/ES z 27. januára 2003 o obmedzení
používania určitých nebezpečných látok v
elektrických a elektronických zariadeniach</p>
<p><sup><b><a name="fn4" href="#fnB4">[4]</a></b></sup> Smernica Európskeho
parlamentu a Rady č. 2000/53/ES z 18. septembra 2000 o vozidlách
po dobe
životnosti<br><br><sup><b><a name="fn5" href="#fnB5">[5]</a></b></sup>
Smernica Európskeho parlamentu a Rady 2002/49/ES z 25. júna 2002,
ktorá sa týka posudzovania a riadenia environmentálneho
hluku<br></p>
<p><sup><b><a name="fn6" href="#fnB6">[6]</a></b></sup> Smernica Rady 1999/13/ES
z  11. marca 1999 o obmedzení emisií prchavých organických
zlúčenín unikajúcich pri používaní
organických rozpúšťadiel pri určitých
činnostiach a v určitých zariadeniach</p>


