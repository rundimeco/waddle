<h1>
<a name="Heading3"></a><b>Riigiabi: komisjon korraldab avaliku arutelu
meetmete üle, mida võetakse uuendustegevusele antava riigiabi
tõhustamiseks</b></h1>
<p><b><i>Euroopa Komisjon algatab arutelu, kuidas tõhustada ELi riigiabi
eeskirju uuendustegevust soodustavate projektide puhul, soovides saada
sidusrühmadelt märkusi enne lõplike meetmete võtmist. 
Kavandatud tõhustamine hõlmab uuendustegevuse rahastamiseks antava abi
eeskirju, kriteeriume, mis aitaksid riigiasutustel suunata abi tõhusamalt,
eeskirjade selgitamist õiguskindluse suurendamiseks ja õigusraamistiku
lihtsustamist. Uuendusabi käsitlevad ettepanekud hõlmavad kuut laia
valdkonda: uuenduslikud vastloodud ettevõtted; riskikapital;
uuendustegevuse integreerimine olemasolevatesse teadus- ja arendustööd
käsitlevatesse riigiabi eeskirjadesse; uuendustegevuse vahendajad; VKEde
koolitus ning ülikoolide teadustöötajate osalemine VKEde
töös; Euroopas ühist huvi pakkuvate projektide
kõrgetasemelised keskused.</i></b></p>
<p>Konkurentsivolinik Neelie Kroes ütles: „Kuigi tõhus
konkurents on parim vahend uuendustegevuse ja konkurentsivõime
tugevdamiseks Euroopas, võib riigiabil olla väga kasulik toetav roll.
Käesolevas konsultatiivdokumendis esitab komisjon esimest korda oma
konkreetsed mõtted, kuidas toetada uuendustegevust riigiabiga. Samuti
rakendatakse esimest korda täpsemat majanduslikku lähenemisviisi, mis
esitati riigiabi tegevuskavas.“</p>
<p><a name="_Hlt114978546"></a><a name="_Hlt114978547"></a>Lissaboni strateegia
taaskäivitamisega 2005. aasta veebruaris (vt <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
on Barroso komisjon rõhutanud, et liikmesriigid peavad looma rohkem ja
paremaid töökohti dünaamilisemas, uuenduslikus ja atraktiivses
Euroopas. See on väga oluline Euroopa majanduse tugevdamisel,
säilitades Euroopa sotsiaalse ja keskkonnamudeli ning toetades seda.
Kõnealuses kontekstis on uuendustegevusel väga oluline roll. Kuigi
olukord on liikmesriigiti ja majandussektorite lõikes erinev, ei ole ELis
tervikuna praegu uuendustegevust piisavalt, et suurendada majanduskasvu ja
tööhõivet. </p>
<p>Teatises uuendustegevusele antava riigiabi kohta palutakse esitada
märkusi mitme konkreetse meetme kohta, mille puhul komisjon võib anda
loa riigiabi andmiseks eelnevalt sätestatud eeskirjade ja kriteeriumide
alusel. Arutelu tulemusi arvestades integreeritakse uued sätted
olemasolevatesse riigiabi eeskirjadesse. Sätete alusel ei lubata neid
kohaldatavatel liikmesriikidel mitte ainult kiiremini uuendustegevusele suunatud
riigiabi anda, vaid aidatakse liikmesriikidel ka tõhusamalt suunata riigi
raha kasutamist.</p>
<p>Komisjon täpsustab konsultatiivdokumendis, et riigiabi ei lahenda
kõiki Euroopa probleeme, mis on seotud konkurentsivõime või
uuendustegevusega. Selleks et ettevõte saaks oma tegevust alustada
uuenduslikumal alusel, peab olema eelkõige tõhus konkurents.
Konkurents loob ettevõtetele loomulikud stiimulid uute ideede ja toodete
loomiseks, see sunnib neid kohanduma muutustega ning karistab neid, kes
jäävad paigale või teistest maha. Seega on konkurentsi kui
uuenduste mootori tagamine vähemalt sama tähtis kui toetus
riigilt.</p>
<p><a name="_Hlt114980286"></a><a name="_Hlt114980287"></a>Kooskõlas
täpsema majandusliku lähenemisviisiga, mis sätestati 2005. aasta
juunis riigiabi tegevuskavas (vt <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=fr">IP/05/680</a>
ja <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
on teatises uuendustegevusele antava riigiabi kohta esitatud selged meetodid
uuendustegevuse riigiabimeetmete väljatöötamiseks. Riigiabi
võib lubada anda, kui:</p>
<p>1) 	abivahend on suunatud turul esinevate täpselt määratletud
probleemide lahendamiseks;</p>
<p>2) riigiabi on kõige kohasem poliitikavahend (<i>see ei ole alati nii,
mõnikord võib struktuuripoliitika või  regulatiivmeede olla
kohasem);</i></p>
<p>3) abi stimuleerib uuendustegevust ja see on seatud eesmärgiga
proportsionaalne;</p>
<p>4) konkurentsimoonutused on väikesed.</p>
<p>Komisjon määrab teatises kindlaks mitmed turul esinevad probleemid,
mis võivad takistada uuendustegevuse optimaalset taset, ning otsib
lahendusi, kuidas saab riigiabi aidata kaasa uuendusstiimulite muutmisele. Selle
põhjal teeb komisjon ettepaneku lubada abi andmine kaht tüüpi
uuendustegevusele:</p>
<p>a) tegevused, mis toetavad riskivõtmist ja katsetamist, et saada
üle teadustöö ja turu vahelisest lõhest, ning</p>
<p>b) tegevused, mis parandavad üldist majanduskeskkonda.</p>
<p>Seejärel esitatakse teatises kuus konkreetset meedet uuendustegevuse
toetamiseks riigiabiga:</p>
<p>1) toetus uuenduslike ettevõtete loomiseks ja tugevdamiseks
(maksuvabastused ja toetused); </p>
<p>2) riskikapitalile antava riigiabi paindlikkuse suurendamine;</p>
<p>3) praeguste teadus- ja arendustegevust käsitlevate riigiabieeskirjade
rakendusala laiendamine ning uuendustegevustega (näiteks rakenduslikud
prototüübid, tehnoloogilised lahendused ja teostatavusuuringud)
tegelevatele VKEdele riigiabi andmise lubamine; </p>
<p>4) toetused VKEdele, et nad saaksid osta teenuseid uuendustegevuse
vahendajatelt;</p>
<p>5) toetused VKEdele, et nad saaksid võtta tööle
kvalifitseeritud teadustöötajaid ja insenere ning saaksid kasu
töötajate vahetusest ülikoolide ja suurettevõtetega;</p>
<p>6) kõrgetasemeliste keskuste arendamise toetamine koostöö,
klastrite arendamise ning Euroopale ühist huvi pakkuvate projektide
abil.</p>
<p>Lisateave vt <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=fr">MEMO/05/333</a>.<br>Teatise
tervikteksti leiate aadressilt:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Märkused koos viitega “<i><u>Consultation State aid for
Innovation”</u> </i>tuleks saata e-postiga aadressil
STATEAIDGREFFE@CEC.EU.INT või kirja teel aadressil DG Competition, State
Aid Greffe, SPA 3, office 6/5, B-1049 Brussels, Belgium.</p>

