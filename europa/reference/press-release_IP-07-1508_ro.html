<h1>
<a name="Heading4"></a><b>Protecţia naturii:</b><b> Comisia
acţionează în instanţă România pentru
nerespectarea legislaţiei în domeniul biodiversităţii
</b></h1>
<h2>
<a name="Heading7"></a><b><i>Comisia Europeană va acţiona România
în instanţă pentru nerespectarea legislaţiei în
domeniul biodiversităţii.</i></b><b><i> România nu şi-a
respectat în nicio măsură obligaţia de a desemna zone
protejate speciale pentru păsările sălbatice migratoare şi
vulnerabile, încălcând directiva UE privind conservarea
păsărilor sălbatice. </i></b></h2>
<p>Comisarul UE pentru Mediu, Stavros Dimas, a declarat: „Statele membre
trebuie să îşi finalizeze de urgenţă reţelele de
zone de protecţie speciale pentru păsările sălbatice
migratoare şi vulnerabile şi siturile de interes comunitar în
vederea conservării florei şi faunei sălbatice. Această
obligaţie este crucială dacă dorim să atingem obiectivul UE
de a pune capăt pierderii biodiversităţii până în
2010.”</p>
<p><b>Zone de protecţie speciale</b></p>
<p>În conformitate cu directiva privind
păsările<sup><b><a name="fnB1" href="#fn1">[1]</a></b></sup>, statele
membre au obligaţia de a desemna situri corespunzătoare drept zone de
protecţie speciale (ZPA) pentru conservarea speciilor de păsări
sălbatice şi de a furniza zone de hibernare de-a lungul rutelor de
migrare. Aceste desemnări se fac pe baza unor criterii
ştiinţifice obiective, verificabile, iar Comisia utilizează cele
mai bune informaţii ornitologice disponibile pentru evaluarea gradului
în care statele membre şi-au respectat obligaţia de a clasifica
zonele de protecţie speciale. Primul avertisment scris adresat
României a survenit ca urmare a nerespectării de către aceasta a
obligaţiei de a desemna zone atât pentru conservarea
păsărilor sălbatice, cât şi pentru înmulţire
şi hibernare de-a lungul rutelor de migrare.</p>
<p><b>Temeiul juridic</b></p>
<p>În conformitate cu Tratatul de aderare, care a intrat în vigoare la
1 ianuarie, România are obligaţia de a pune în aplicare
măsurile necesare pentru aducerea la îndeplinire a directivelor
şi a deciziilor în sensul tratatului CE începând cu data de
aderare. României nu i s-a acordat nicio derogare cu privire la desemnarea
siturilor zonelor de protecţie speciale în conformitate cu directiva
privind păsările.</p>
<p><b>Procedura juridică</b></p>
<p>Articolul 226 din tratat îi conferă Comisiei competenţa de a
începe o acţiune în justiţie împotriva unui stat membru
care nu îşi respectă obligaţiile. În cazul în care
constată existenţa unei posibile încălcări a dreptului
Uniunii Europene care justifică iniţierea unei proceduri în acest
sens, Comisia adresează o „scrisoare de somare“ (un prim
avertisment scris) statului membru în cauză, solicitându-i
să îşi prezinte observaţiile într-un anumit termen, de
obicei de două luni. În lumina răspunsului sau în
absenţa unui răspuns din partea statului membru în cauză,
Comisia poate decide să adreseze statului membru un „aviz
motivat” (un ultim avertisment scris). Acesta expune în mod clar
şi definitiv motivele pentru care Comisia consideră că s-a
încălcat dreptul comunitar şi îi solicită să se
conformeze într-un anumit termen, de obicei de două luni. În
cazul în care statul membru nu se conformează acestui aviz motivat,
Comisia poate să decidă să înainteze cazul Curţii de
Justiţie. În situaţia în care Curtea de Justiţie
constată că s-a încălcat tratatul, statului membru vinovat i
se solicită să ia măsurile necesare pentru a se conforma.</p>
<p>Articolul 228 din tratat conferă Comisiei competenţa de a lua
măsuri împotriva unui stat membru care nu respectă o
hotărâre anterioară a Curţii Europene de Justiţie.
În acelaşi timp, acelaşi articol îi dă Comisiei
posibilitatea de a solicita Curţii să impună statului membru
în cauză sancţiuni financiare.</p>
<hr><p><sup><b><a name="fn1" href="#fnB1">[1]</a></b></sup> Directiva privind
păsările sălbatice (Directiva 1979/409/CEE privind conservarea
păsărilor sălbatice).</p>


