<h1>
<a name="Heading4"></a><b><i>LIFE</i></b><b>-Trešās valstis
2005 – Komisija vides projektiem trešās valstīs
nodrošina naudas līdzekļus vairāk nekā EUR
6 miljonu apmērā</b></h1>
<p><b><i>Saskaņā ar programmu LIFE-Trešās valstis
2005. gadam Eiropas Komisija apstiprinājusi finansējumu 15
jauniem vides projektiem Vidusjūras un Baltijas jūras reģionos.
Šie projekti vērsti uz kapacitātes paaugstināšanu.
Kopējais ieguldījumu apjoms ir EUR 9 223 000, no kura
ES segs EUR 6 348 240.</i></b></p>
<p>„Ilgtspējīgu attīstību var panākt tikai tad,
ja to atzīst par kopīgu mērķi – vienā valstī
vai teritorijā paveiktais ietekmē vidi plašākā
mērogā,” sacīja komisārs vides jautājumos Stavros
Dimas. „Pamatojoties uz savstarpēju atbalstu un sadarbību,
mēs varam veicināt vides politikas attīstību un
īstenošanu kaimiņvalstīs atbilstoši pilsoņu
vajadzībām gan patlaban, gan nākotnē.”</p>
<p>Eiropas Komisija ir izvēlējusies 15 projektus
Alžīrijā, Bosnijā un Hercegovinā, Horvātijā,
Izraēlā, Jordānas Rietumkrastā un Gazas joslā,
Jordānijā, Krievijā, Libānā, Marokā, Tunisijā
un Turcijā, kuriem finansējumu nodrošinās programma
<i>LIFE</i>-Trešās valstis. </p>
<p>Šo projektu mērķis ir uzlabot vidi un panākt
ilgtspējīgu attīstību, izveidojot vai stiprinot
attiecīgās iestādes, politikas, pārraudzības
līdzekļus, mācību resursus, tīklus un datu bāzes.
</p>
<p>Projekti aptver plašu jautājumu loku, piemēram, atkritumu
apsaimniekošanu, rūpnieciskā piesārņojuma
novēršanu un kontroli, augsnes uzraudzību un klimata
pārmaiņas. Daži projekti sekmē lielāku atbilstību
ES vides aizsardzības noteikumiem, kā arī reģionālo vai
starptautisko sadarbību. </p>
<p>Projektu kopējās izmaksas ir EUR 9 223 000. ES
finansējums veido apmēram 69 % no šā apjoma. </p>
<p><i>LIFE</i>-Trešās valstis ir <i>LIFE</i> programmas daļa.
<i>LIFE</i> ir ES finanšu instruments, kas atbalsta vides un dabas
aizsardzības projektus Eiropas Savienībā, dažās
kandidātvalstīs, valstīs, kas pievienojas, un
kaimiņvalstīs. Finansējot īpašus pasākumus,
tās mērķis ir sekmēt ES vides politikas attīstību
un īstenošanu. Kopš 1992. gada <i>LIFE</i>
līdzfinansējums nodrošināts aptuveni 2 500 projektiem,
kuru kopējais devums vides aizsardzībai ir EUR 1 500 miljoni.
</p>
<p><i>LIFE</i>-Trešās valstis īpašais uzdevums ir veidot
kapacitāti un administratīvās struktūras, palīdzēt
attīstīt vides politiku un rīcības programmas
trešās valstīs, kuras robežojas ar Vidusjūru un
Baltijas jūru<sup><b><a name="fnB1" href="#fn1">[1]</a></b></sup>. </p>
<p>Abu pārējo <i>LIFE</i> daļu — <i>LIFE</i>-Daba un
<i>LIFE</i>-Vide — mērķis ir dabas aizsardzība un
jauninājumi vides aizsardzības pasākumu jomā. Par
<i>LIFE</i>-Daba un <i>LIFE</i>-Vide ietvaros apstiprinātajiem projektiem
skatīt paziņojumus presei <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>
un <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1155</a>.</p>
<p>Pašreizējā <i>LIFE</i> programma („<i>LIFE</i>
III”) turpināsies līdz 2006. gada beigām. Komisija
izstrādājusi priekšlikumu par jaunu programmu „<i>LIFE</i>
+” 2007.–2013. gadam, kuras budžets paredzēts
EUR 2 190 miljonu apmērā. Ministru padome un Eiropas
Parlaments patlaban apspriež šīs programmas galīgo variantu
un budžetu. <br>Šā paziņojuma presei pielikumā ir 15
trešās valstīs izvēlēto projektu kopsavilkums.
Sīkāka informācija par katru projektu atrodama vietnē<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><b>PIELIKUMS</b></p>
<p><b>Pārskats par <i>LIFE</i>-Trešās valstis 2005. gada
projektiem par katru valsti</b></p>
<p><a name="_Toc106433683"></a><b>Bosnija un Hercegovina -— 1 projekts
</b></p>
<p>Šajā projektā saņēmējs ir Sarajevas
Inženiertehniskās būvniecības fakultātes
Hidrotehniskās būvniecības institūts, un ES
līdzfinansējums ir EUR 299 250. Projekta mērķis ir
īstenot „integrētu atļauju procedūru vides
jomā”, koncentrējoties uz vislabākajām
pastāvošajām pārtikas un dzērienu rūpniecības
tehnoloģijām. Neraugoties uz ražošanas aktivitātes
samazināšanos pēc kara, rūpnieciskajam
piesārņojumam Bosnijā un Hercegovinā joprojām ir
negatīva ietekme uz vidi. </p>
<p><b>Horvātija — 4 projekti</b></p>
<p>Pirmajā projektā saņēmējs ir Horvātijas Vides
aģentūra, un ES līdzfinansējums ir EUR 533 700.
Projekta mērķis ir radīt ES prasībām atbilstošus
augsnes uzraudzības programmas valsts standartus un metodes. Projekta
ietvaros tiks noteiktas augsnes uzraudzības staciju atrašanās
vietas valstī, lauksaimniecības zemes, meža zemes un
piesārņoto vietu koordinātas, potenciālie atskaites centri
datu apkopošanai un analizēšanai, kā arī izteikti
priekšlikumi augsnes uzraudzības sistēmas izveidei, tostarp
izstrādāts finanšu plāns sistēmas ieviešanai
nākotnē. </p>
<p>Otrajā projektā saņēmējs ir valsts ūdens
resursu apsaimniekošanas aģentūra „Croatian Waters”,
un ES līdzfinansējums ir EUR 211 571. Projekta
mērķis ir radīt jaunu laboratoriju notekūdeņu
bionoārdīšanās analizēšanai.
Tādējādi tas sekmēs valsts ūdens aizsardzības
stratēģiju un atbilstību ES Ūdens pamatdirektīvai. </p>
<p>Trešajā projektā saņēmējs ir <i>Lonsjko
Polje</i> dabas parka valsts dienests, un ES līdzfinansējums ir
EUR 496 845. Izstrādājot konsultatīvu procesu un
iesaistot ieinteresētās personas, projekta mērķis ir
attīstīt un uzlabot integrētu upju baseinu apsaimniekošanu.
Apsaimniekošanas plānošanas process ļaus apzināt
mitrāju vajadzības. Izveidos ilgtspējīgu
apmeklētāju vadības sistēmu un nodrošinās
aprīkojumu Horvātijas aizsargāto teritoriju mežziņiem.
</p>
<p>Ceturtajā projektā saņēmējs ir Zagrebas
Universitātes Inženiertehniskās būvniecības
fakultāte, un ES līdzfinansējums ir EUR 492 584.
Projekta ietvaros Vides aizsardzības, fiziskās plānošanas un
būvniecības ministrijai palīdzēs izveidot
ilgstpējīgu būvniecības un nojaukšanas atkritumu
apsaimniekošanas sistēmu. Analizēs pieejamos datus par
pildizgāztuvēm un atkritumu izgāztuvēm,
būvniecības un nojaukšanas atkritumu apjomu un veidiem, lai
gūtu priekšstatu par pašreizējo stāvokli un
identificētu jomas, kurās datu nav. Izvēlēsies tipiskas
vietas, kas atspoguļo atkritumu un izmantoto loģistikas sistēmu
dažādos apjomus un veidus. Zagreba būs eksperimentālais
reģions, kurā savāktos materiālus pārstrādās
Jakuševacas pildizgāztuves eksperimentālajā
pārstrādes uzņēmumā. Horvātijas
būvniecības nozare gadā rada 2 miljonus tonnu
būvniecības un nojaukšanas atkritumu. Patlaban
pārstrādā un atkārtoti izmanto mazāk nekā 5 %
no šiem atkritumiem. </p>
<p><b>Jordānas Rietumkrasts un Gazas josla — 2 projekti</b></p>
<p>Pirmajā projektā saņēmējs ir Hebronas
pašvaldība, un ES līdzfinansējums ir EUR 770 000.
Projekta mērķis ir izveidot jaunus vides aizsardzības noteikumus
Hebronas pašvaldībā marmora atlūzu, dūņu un
ražošanas ciklā izmantotā ūdens apstrādei. </p>
<p>Izveidos Palestīnas un Itālijas marmora asociāciju tīklu
un uzbūvēs eksperimentālu centru rūpniecisko
notekūdeņu pārstrādei un kalcija karbonāta
atdalīšanai. </p>
<p>Otrajā projektā saņēmējs ir Jeruzalemes
Lietišķo pētījumu institūts, un ES
līdzfinansējums ir EUR 200 819. Projekta mērķis ir
palīdzēt izstrādāt vietēja mēroga
ilgtspējīgas attīstības stratēģiju un
izplatīt iepriekšējā izpētē iegūtās
zināšanas. Praksē projekta mērķis ir palīdzēt
nodrošināt un uzturēt atsevišķu vietējo un valsts
iestāžu līdzdalību, izveidot ģeogrāfiskās
informācijas sistēmu (ĢIS, kas ir digitālo karšu un
citu skatu kopums, kas parāda raksturīgas iezīmes uz zemes
virsmas un saistību starp šīm iezīmēm) un
pastiprināt attiecīgo pašvaldību un lauku padomju tehnisko
kapacitāti. Šā projekta gaitā gūtās
zināšanas nodos citām Rietumkrasta pašvaldībām,
lai mudinātu tās īstenot līdzīgas
ilgtspējīgas iniciatīvas. </p>
<p><b>Izraēla — 2 projekti</b></p>
<p>Pirmajā projektā saņēmējs ir Augšgalilejas
reģionālā padome, un ES līdzfinansējums ir
EUR 369 442. Mērķis ir radīt pamatnostādnes
nolūkā līdzsvarot attīstību un vides prasības
Augšgalilejas reģionā, lai resursus varētu izmantot
ilgtspējīgi. Izveidos zemes izmantojuma apzīmējumu, vides
pārvaldības, plūdu novēršanas un atbilstošas
nosusināšanas ģenerālplānu. Projekts sekmēs
sabiedrības līdzdalību plānošanas un lēmumu
pieņemšanas procesos; vienlaikus ar dabas resursu
saglabāšanu attīstīs ekotūrismu; ar
izglītības programmu un tiesību normu palīdzību
mainīs destruktīvas uzvedības modeļus; sekmēs
ekoloģiskās lauksaimniecības praksi un izveidos
ģenerālplāna īstenošanas, pārvaldības un
uzturēšanas administratīvās pamatnostādnes.</p>
<p>Otrajā projektā saņēmējs ir Hešelas Vides
apmācības un vadības centrs, un ES līdzfinansējums ir
EUR 334 934. Projekta mērķis ir izveidot liela mēroga
vides kapacitāti pašvaldībās Izraēlā.
Apmācīs advokātus, pašvaldību profesionāļus
un pilsētu mērus un radīs tīklus šo personu
apvienošanai. Izstrādās instrumentus vietēja mēroga
ilgtspējīgumam pašvaldību plānošanā,
pārvaldē un likumdošanā (nolikumus) un izveidos atbalsta
tīklu, kas apvienos iniciatīvas Izraēlā. </p>
<p><b>Jordānija — 1 projekts</b></p>
<p>Šajā projektā saņēmējs ir
Hāšimītu Universitāte, un ES līdzfinansējums ir
EUR 473 701. Projekta mērķis ir attīstīt
stratēģiju un līdzekļus tūrisma pieauguma radīto
problēmu risināšanai. Sadarbībā ar tūrisma nozari
īstenos eksperimentālus pasākumus un veiks izpēti divās
viesnīcās, lai uzlabotu to darbības rezultātus
attiecībā uz vidi. Ar projekta rezultātiem, izveidoto
stratēģiju un instrumentiem vairākos semināros
iepazīstinās ieinteresētās personas. Lai sekmētu vides
pārvaldību tūrisma nozarē kopumā, izveidos
rokasgrāmatu un elektroniskās apmācības moduli. </p>
<p><b>Maroka — 1 projekts</b></p>
<p>Šajā projektā saņēmējs ir Čouaiba Doukali
Universitāte, un ES līdzfinansējums ir EUR 438 228.
Projekta mērķis ir attīstīt efektīvu
kompostēšanas sistēmu pilotprojekta mērogā
notekūdeņu attīrīšanas uzņēmumu un
dzeramā ūdens uzņēmumu radīto kanalizācijas
nosēdumu attīrīšanai, lai Marokā izveidotu augstas
kvalitātes kompostu. Ik gadu Marokā rodas aptuveni
43 000 tonnu kanalizācijas nosēdumu, un šis apjoms
strauji pieaug. Kanalizācijas nosēdumus galvenokārt uzglabā
notekūdeņu attīrīšanas iekārtu tuvumā, un tad
tos vai nu izmanto zemes mēslošanai bez iepriekšējas
attīrīšanas, vai arī nogādā
nekontrolētās pildizgāztuvēs. </p>
<p><b>Libāna — 1 projekts</b></p>
<p>Šajā projektā saņēmējs ir <i>Arcenciel</i>, un
ES līdzfinansējums ir EUR 449 697. Šis projekts paredz
izstrādāt Libānas valsts politiku attiecībā uz
slimnīcu infekciozo atkritumu pārvaldību un apstrādi.
Pasākumi ietver slimnīcu atkritumu apstrādi <i>Mont Liban
</i>reģiona dienvidos, slimnīcu personāla apmācību un
kampaņas, kuru mērķis ir veicināt informētību par
slimnīcu atkritumiem. </p>
<p><b>Krievija — 1 projekts</b></p>
<p>Šajā projektā saņēmējs ir
Kaļiņingradas Pašvaldības iestāžu vides centrs
<i>ECAT</i>, un ES līdzfinansējums ir EUR 492 837. Projekts
sekmēs un vienkāršos Kaļiņingradas
rūpniecības sektora ekoloģisko un drošības
raksturlielumu uzlabošanu. Projekta mērķis ir
nodrošināt kompetento iestāžu veiktu šo pasākumu
efektīvu kontroli un uzraudzību. To panāks, veicinot
integrētu piesārņojuma novēršanas un kontroles praksi
un attīstot un ieviešot vides un drošības
pārvaldības sistēmas. Par šiem instrumentiem visus
reģiona rūpniecības nozares dalībniekus informēs
mācību kursos un semināros. Tīmeklī izvietota
informatīva bibliotēka nodrošinās visu nepieciešamo
informāciju. Aptuveni 80 % no reģiona vietējās
ražošanas atrodas Kaļiņingradā: tur atrodas
apmēram 300 lielu un vidēju un 40 000 mazu ražošanas
uzņēmumu. </p>
<p><b>Tunisija, Alžīrija un Maroka — 1 apvienots
projekts</b></p>
<p>Šajā apvienotajā projektā saņēmējs ir
<i>Observatoire du Sahara et du Sahel</i>, un ES līdzfinansējums ir
EUR 526 144. Projekta galvenais mērķis ir novērst
sausuma radīto krīzi šajā Vidusjūras dienvidu krasta
daļā, ieviešot agrās brīdināšanas
sistēmu un veicinot šo valstu darbības iespējas. Izveidos
kopīgu informācijas sistēmu par sausumu un kopīgu agrā
novērtējuma metodiku. Attiecīgo valstu teritorijas sadalīs
ekoreģionos un novērtēs šo reģionu strukturāli
vājās vietas. Projekta rezultātus un iegūtās
zināšanas izplatīs tiešajiem izmantotājiem, lēmumu
pieņēmējiem un iestādēm visās trīs
valstīs.</p>
<p><b>Turcija — 1 projekts</b></p>
<p>Šajā projektā saņēmējs ir Turcijas
Reģionālā vides centra birojs, un ES līdzfinansējums ir
EUR 252 488. Projekts ir paredzēts kapacitātes
palielināšanai attiecībā uz klimata
pārmaiņām. Tas ietekmēs valsts administrāciju,
sekmēs starpvaldību sadarbību, palielinās ieinteresēto
personu informētību un to lomu klimata pārmaiņu
debatēs. Projekts tieši atbalstīs klimata pārmaiņu
politikas attīstību prioritārajos sektoros un sekmēs
sabiedrības līdzdalību un piekļuvi vides informācijai.
</p>
<hr><p><sup><b><a name="fn1" href="#fnB1">[1]</a></b></sup> 	Saskaņā ar
programmu <i>LIFE</i>-Trešās valstis tiesības saņemt
finansējumu ir Albānijai, Alžīrijai, Bosnijai un
Hercegovinai, Ēģiptei, Horvātijai, Izraēlai, Jordānas
Rietumkrastam un Gazas joslai, Jordānijai, Libānai, Marokai,
Sīrijai, Tunisijai, Turcijai un Krievijai piederošajiem Baltijas
jūras piekrastes apgabaliem (Kaļiņingradas un
Sanktpēterburgas reģions).</p>


