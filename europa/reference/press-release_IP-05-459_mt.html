<h1>
<a name="Heading4"></a><b>Il-Kummissjoni testendi ż-żmien
għall-eliminazzjoni ta’ ħażniet żejda taz-zokkor
f’ħames Stati Membri ġodda</b></h1>
<p><b><i>Il-Kummissjoni Ewropea llum estendiet il-limiti ta’ żmien li
għandhom ħamsa mill-Istati Membri ġodda sabiex jikkalkulaw
id-daqs tal-ħażniet żejda ta’ zokkor li nġemgħu
qabel l-adeżjoni tagħhom f’Mejju 2004, u jeliminawhom.
L-operaturi li għandhom ħażniet żejda issa għandhom
sat-30 ta’ Novembru 2005 biex jeliminawhom, u l-awtoritajiet
tal-ħames pajjiżi affettwati – l-Estonja, Ċipru, il-Latvja,
Malta u s-Slovakkja – se jkollhom sal-31 ta’ Marzu 2006 biex
jagħtu prova li dawn il-ħażniet ġew eliminati.
Il-ħażniet li jkun baqa’ wara t-30 ta’ Novembru
jistgħu jkunu soġġetti għal ħlas li jsir
lill-baġit ta’ l-UE. Kif soltu jiġri qabel kull tkabbir,
l-Istati Membri ġodda kellhom l-obbligu li jiżguraw illi ma kien hemm
l-ebda ġmiegħ spekulattiv ta’ prodotti agrikoli li seta’
jħarbat l-ekwilibriju tas-suq ta’ l-UE kollu kemm hu</i></b></p>
<p>Qabel it-tkabbir ta’ Mejju 2004, kif seħħ f'okkażjonjiet
oħra ta' tkabbir, l-Istati Membri ġodda kellhom jieħdu
miżuri sabiex ma jħallux lill-operaturi jġemmgħu
ħażniet ta’ zokkor bi skop ta' spekulazzjoni, u b’hekk
igawdu mill-fatt li l-prezz taz-zokkor ta’ l-UE huwa tliet darbiet
il-livelli fis-suq dinji.  Huwa dmir il-Kummissjoni li tmexxi s-suq u
tiżgura li d-deċiżjonijiet tagħha huma konsistenti
mar-regoli stipulati fit-Trattat ta’ l-Adeżjoni. </p>
<p>Minbarra l-ħtieġa li tinħarab l-ispekulazzjoni fiha nfisha,
żieda f’daqqa fil-ħażniet ikollha effett negattiv fuq
l-ekwilibriju tas-suq u taffettwa l-livell ta’ l-imposti
tal–produzzjoni – li se jiġu ffissati f’Settembru –
għad-detriment tal-produtturi taz-zokkor (tal-kannamieli u tal-pitravi)
madwar l-UE. Barra minn hekk, kull ħażna żejda identifikata waqt
sena kummerċjali partikolari trid tiġi esportata s-sena ta’
wara, mingħajr rifużjoni.</p>
<p>Il-Kummissjoni issa se jkollha l-possibbiltà tagħmel
l-aħħar verifika tal-ħażniet żejda fl-Istati Membri
involuti, li minħabba f’dan se jkollhom aktar żmien biex
jeliminaw dawn il-ħażniet żejda u jagħtu l-provi
meħtieġa li dan ikun sar. Il-ħażniet żejda huma
ddeterminati fuq il-bażi ta’ tqabbil tal-produzzjoni, l-importazzjoni
u l-esportazzjoni fit-12-il xahar ta’ qabel l-adeżjoni,
b’perjodu ta’ referenza ta’ tliet snin qabel. </p>
<p>Il-Kummissjoni llum ftiehmet dwar skadenzi ġodda, kif ġej:
operaturi li għandhom ħażniet żejda se jkollhom sat-30
ta’ Novembru 2005 biex jeliminawhom; se jkollhom sat-28 ta’ Frar
2006 biex jgħarrfu lill-awtoritajiet nazzjonali li dan ikun sar;
l-awtoritajiet nazzjonali se jkollhom sal-31 ta’ Marzu 2006 biex
jagħtu prova lill-Kummissjoni li l-ħażniet ġew eliminati;
fil-bidu, l-Istati Membri se jkollhom sat-30 ta' Ġunju biex iħallsu
l-għall-ħażniet li jkun baqa’, għalkemm din id-data
tista' tiġi estiża. Il-Kummissjoni se tikkonferma l-figuri definittivi
għall-ħażniet żejda taz-zokkor sa mhux aktar tard mill-31
ta’ Mejju 2005.</p>
<p>L-operaturi jkunu jistgħu jeliminaw iz-zokkor jew billi
jipproċessawh f’għalf jew bijofjuwils, jew inkella billi
jesportawh mingħajr rifużjonijiet fuq l-esportazzjoni. Kull tnaqqis
fil-ħażniet li dawn l-azzjonijiet iwasslu għalih se jitiqies meta
l-Kummissjoni tieħu deċiżjoni finali dwar kemm irid ikun
il-ħlas għalihom.</p>

