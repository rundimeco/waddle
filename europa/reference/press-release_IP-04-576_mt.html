<h1>
<a name="Heading4"></a><b>L-istqarrija tal-President Prodi
fl-okkażjoni ta' Jum </b><br><b>it-Tkabbir </b></h1>
<p>L-1 ta' Mejju huwa jum storiku għall-Ewropa.</p>
<p>Illum, nilqgħu 10 pajjiżi membri ġodda u 75 miljun
ċittadin ġdid fil-familja ta’l-UE. </p>
<p>Ħamsin sena wara li nbeda l-proġett kbir tagħna ta’
l-integrazzjoni Ewropea, il-qasmiet tal-Gwerra l-Bierda għebu darba
għal dejjem, u issa ngħixu lkoll f’ Ewropa magħquda. </p>
<p>Biex wasalna s' hawn, kien hemm bżonn tal-kuraġġ,
tad-determinazzjoni u ta’ l-isforzi konsiderevoli tal-popli u tal-forzi
politiċi ta’ l-Istati l-Membri ġodda, flimkien mal-viżjoni
u <br>l-ġenerożità tal-popli u l-mexxejja fl-UE attwali.</p>
<p>Din il-ġimgħa, għandi l-pjaċir kbir li nilqa’ 10
kollegi ġodda fil-Kummissjoni Ewropea. </p>
<p>Flimkien maċ-ċittadini tagħhom, se jġibu fl-Unjoni
il-kulturi u d-diversità ta’ 10 pajjiżi b’ għeruq
storiċi distinti li jmorru lura fis-sekli. </p>
<p>Hekk kif it-tkabbir qed isir realtà, il-popli ta’ l-Ewropa se
jiċċelebraw b’numru ta’ avvenimenti kulturali li se
jinfirxu mix-xatt tal-Punent ta’l-Irlanda sal-fruntiera tal-Lvant
tal-Polonja, u mill-Belt Valletta fin-Nofsinhar sat-Tramuntana tal-Finlandja. 
F’dan il-jum, l-Ewropej se jiċċelebraw il-fatt li
m’għadhomx miżmuma mbiegħda minn xulxin minn fruntieri
ideoloġiċi artfiċjali. </p>
<p>Bħala Presidnet tal-Kummissjoni Ewropea, nixtieq nisħaq li
l-Kummissjoni qiegħda hemm biex taqdi liċ-ċittadini ta’
l-Ewropa.  Xogħolna huwa li nagħmlu mezz li l-Unjoni Ewropea
taħdem għaċ-ċittadini tagħha, li niżguraw aktar u
aktar impjiegi, ekonomija dejjem aktar kompetittiva, ambjent aktar nadif, ikel
itjeb u ta' kwalità akbar, u żona ta’ libertà u
ġustizzja li hija ħielsa mit-theddida tal-kriminalità u
t-terroriżmu. </p>
<p>Iżda t-tkabbir huwa ħafna aktar minn dan. Bħalma stqarr
il-Prim Ministru Irlandiż u l-President tal-Kunsill Bertie Ahern waqt
żjara riċenti fi Praga: “It-tkabbir ifisser il-ftuħ
ta’ l-imħuħ daqskemm il-ftuħ tal-fruntieri.” </p>
<p>Filwaqt li nħossni ferħan u kburi bil-kisba enormi li għamilna
bl-għaqda mill-ġdid ta’ kontinent li darba kien maqsum,
nagħraf li dan għadu biss il-bidu. </p>
<p>Kull wieħed u waħda minna f’din l-Unjoni Ewropea ġdida
ta’ 455 miljun ċittadin issa għandhom jaħdmu sabiex jibnu
fuq is-sisien li aħna lkoll qegħedna. M’għandna nieħdu
xejn bħallikieku dejjem kien hemm. Dak li ksibna mhuwiex irreversibbli. 
Il-kooperazzjoni tagħna sejra dejjem tħabbat wiċċha
ma’ ostakli u sfidi kostanti.  </p>
<p>Iżda, magħqudin fid-diversità, se nkunu aktar b’
saħħitna u mgħammra aħjar sabiex insibu tarf il-problemi
komuni tagħna.  Magħqudin fid-diversità, nistgħu naħdmu
b’mod aktar effettiv għas-sigurtà u l-ġid ta’
kulħadd. </p>
<p>Inħeġġeġ lill-Ewropej kollha jingħaqdu
fiċ-ċelebrazzjonijiet tal-kisba straordinarja li għamilna. </p>
<p>Merħba fl-Ewropa l-Ġdida.</p>

