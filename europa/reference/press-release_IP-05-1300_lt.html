<h1>
<a name="Heading4"></a><b>Siseturg: komisjon võtab meetmeid, et
tagada ELi õigusaktide rakendamine 12 liikmesriigis</b></h1>
<p><b><i>Euroopa Komisjon on otsustanud algatada 14 rikkumismenetlust 12
liikmesriigi suhtes, kes ei ole siseriiklikku õigusse üle võtnud
üht või mitut viiest siseturgu käsitlevast direktiivist. Komisjon
esitab Euroopa Kohtule kaebuse Madalmaade peale, sest liikmesriik ei ole
komisjonile teatanud riiklikest meetmetest 2002. aastal vastu võetud
finantstagatise direktiivi rakendamiseks. Lisaks esitab komisjon ka Belgiale,
Hispaaniale, Itaaliale, Kreekale, Luksemburgile, Madalmaadele, Maltale,
Portugalile, Prantsusmaale ja Saksamaale ametliku taotluse rakendada
kindlustusvahenduse direktiiv. Prantsusmaale esitatakse ametlik taotlus
rakendada finantskonglomeraatide täiendava järelevalve direktiiv ning
Eestile ametlik taotlus viia lõpule direktiivi rakendamine, millega muudeti
„krediidiasutuste“ määratlust pangadirektiivis, ja
Lätile ametlik taotlus selgitada biotehnoloogialeiutiste õiguskaitset
käsitleva direktiivi rakendamiseks võetud meetmeid. Kõnealused
nõuded esitatakse põhjendatud arvamusena, mis on EÜ
asutamislepingu artiklis 226 sätestatud rikkumismenetluse teine etapp. Kui
komisjon ei saa rahuldavat vastust kahe kuu jooksul, võib ta anda asja
Euroopa Kohtusse.</i></b></p>
<p>Siseturu ja teenuste volinik Charlie McCreevy kommenteeris asja
järgmiselt:<i> „Üldiselt on liikmesriigid viimasel ajal teinud
suuri edusamme ühisturgu käsitlevate õigusaktide rakendamisel,
kuid mõned jäävad siiski veel maha. Kui direktiivi ei rakendata
kõikides liikmesriikides, ei saa Euroopa kodanikud ega ettevõtted
täit kasu ühisturust ega meetmetest, milles nende valitsused on kokku
leppinud. Komisjon teeb kõik, mis tema võimuses, et aidata
liikmeriikidel õigusaktid õigeaegselt rakendada, kuid on vajaduse
korral ka edaspidi valmis võtma rangemaid meetmeid.“ </i></p>
<p><b>Direktiiv finantstagatiskokkulepete kohta: Madalmaad</b></p>
<p>Komisjon otsustas esitada Euroopa Kohtule kaebuse Madalmaade peale seoses
finantstagatiste direktiivi (2002/47/EÜ) siseriiklikku õigusse
ülevõtmata jätmisega. Selline otsus järgneb komisjoni 2004.
aasta detsembri põhjendatud arvamusele (vt <a
href="/rapid/pressReleasesAction.do?reference=IP/04/1533&format=HTML&aged=1&language=EN&guiLanguage=en">IP/04/1533</a>).</p>
<p>Kõik liikmesriigid oleksid pidanud direktiivi rakendama ja kohaldama 27.
detsembriks 2003. Asjaolu, et kõik liikmesriigid seda teinud ei ole,
moonutab ja häirib lihtsustatud finantstagatiskokkulepete ühtlustatud
süsteemi, mille kehtestamine ja tagamine on direktiivi eesmärk.</p>
<p>Direktiiviga, mis on finantsteenuste tegevuskavas esmatähtis meede,
luuakse selge ja ühtne ELi õiguslik raamistik, et vähendada
finantstehingutes krediidiriski finantsvahendite ja sularahana esitatavate
tagatiste kaudu. Tagatiste turg on ELis suur turg: ainuüksi repotehingutega
seotud kehtivate lepingute väärtust hinnatakse juba ligikaudu 2
triljonile eurole.</p>
<p>Tagatised on aktivad (nt väärtpaberid), mille laenuvõtja annab
laenuandjale, et minimeerida viimasele tekitatava majandusliku kahju ohtu, kui
laenuvõtja ei suuda oma finantskohustusi laenuandja ees täies mahus
täita. Neid kasutatakse ka selleks, et kaitsta mõlemaid pooli nt
tuletisväärtpaberi- ja repotehingutega seotud riskide eest. Enne
direktiivi vastuvõtmist tuli turul osalejatel Euroopa Liidus tegemist teha
väga erinevate tagatiste esitamist käsitlevate riiklike
õiguskordadega, mis tekitas piiriüleste tehingute puhul ebakindlust
tagatiste tõhususe üle.</p>
<p><b>Kindlustusvahendus: Belgia, Hispaania, Itaalia, Kreeka, Luksemburg,
Madalamaad, Malta, Portugal, Prantsusmaa ja Saksamaa</b></p>
<p>Komisjon otsustas saata põhjendatud arvamuse Belgiale, Hispaaniale,
Itaaliale, Kreekale, Luksemburgile, Madalamaadele, Maltale, Portugalile,
Prantsusmaale ja Saksamaale, paludes nendel kümnel liikmesriigil
kindlustusvahenduse direktiiv 2002/92/EÜ riiklikku õigusse üle
võtta. Kõik liikmesriigid oleksid pidanud selle direktiivi rakendama
15. jaanuariks 2005. Enne põhjendatud arvamuse esitamist, saadeti 14
liikmesriigile märtsis 2005 ametlik teatis. Poola, Rootsi, Slovakkia ja
Soome on teatanud siseriiklikest rakendusaktidest ja nende nelja liikmesriigi
suhtes menetlust ei jätkata.</p>
<p>Kindlustusvahenduse direktiiv annab kliendile suurema valiku ja kaitse ning
aitab samaaegselt kindlustusvahendajatel (nt kindlustusmaakleritel) turustada
oma teenuseid riigist väljaspool. Direktiivis nõutakse, et kõik
vahendajad oleksid registreeritud päritoluliikmesriigis. Registreerimiseks
tuleb täita ranged nõuded. Kui kindlustusvahendaja on
päritoluliikmesriigis registreeritud, võib ta oma teenust
müüa terves ELis. Praegune ebaühtlane rakendamine moonutab turgu
ega lase kindlustusvahendajatel müüa oma teenust siseturul
võrdsetel tingimustel.</p>
<p><b>Finantskonglomeraatide täiendav järelevalve: Prantsusmaa</b></p>
<p>Euroopa Komisjon esitas Prantsusmaale põhjendatud arvamuse
finantskonglomeraatide täiendavat järelevalvet käsitleva
direktiivi 2002/87/EÜ ebatäieliku ülevõtmise kohta.
Finantskonglomeraadid on valdkonnaülesed finantskontsernid, mis tegutsevad
nii panga- ja investeerimisteenuste sektoris kui ka kindlustussektoris.
Kõnealuse direktiiviga sätestatakse selliste finantskontsernide
usaldatavusnormatiivide järelevalve erimeetmed eesmärgiga tagada
kontsernide usaldusväärsus ja maksejõulisus. Kui kõik
liikmesriigid kõnealust direktiivi nõuetekohaselt rakendavad, on see
kasulik nii Euroopa Liidu tarbijatele, hoiustajatele kui ka investoritele,
suurendades finantsturgude tõhusust ja konkurentsivõimet. Direktiiv
oli esmatähtis meede finantsteenuste tegevuskavas.</p>
<p><b>E-rahaasutuste tegevus: Eesti</b></p>
<p>Komisjon saatis Eestile põhjendatud arvamuse pangadirektiivis (direktiiv
2000/12/EÜ krediidiasutuste asutamise ja tegevuse kohta) krediidiasutuste
määratlust muutva direktiivi 2000/28/EÜ ebatäieliku
ülevõtmise kohta, et hõlmataks ka elektronrahaasutused.</p>
<p><b>Biotehnoloogialeiutiste õiguskaitse: Läti</b></p>
<p>Euroopa Komisjon otsustas saata Lätile põhjendatud arvamuse,
paludes tal esitada täielik selgitus meetmete kohta, mis on võetud
biotehnoloogialeiutiste õiguskaitset käsitleva direktiivi
98/44/EÜ siseriiklikku õigussüsteemi ülevõtmiseks.
Nende liikmesriikide jaoks, kes ühinesid Euroopa Liiduga 1. mail 2004, on
kõnealune direktiiv osa ühenduse õigustikust (<i>acquis
communautaire</i>).</p>
<p>Direktiivi eesmärk on selgitada teatavaid patendiõiguse
põhimõtteid, mida kohaldatakse biotehnoloogialeiutiste suhtes, ja
tagada kooskõla rangete eetikanõuetega. Selleks et biotehnoloogia
meditsiinilist, ökoloogilist ja majanduslikku potentsiaali täielikult
ära kasutada ja tagada samaaegselt kooskõla kõrgete
eetikanormidega, on selline selgitus osutunud hädavajalikuks. Ainult kolmel
liikmesriigil on kõnealune direktiiv siiani veel rakendamata: Itaalial,
Luksemburgil ja Lätil. Kui direktiivi ei rakendata, toob see endaga kaasa
kaubandustõkked ja takistused siseturul ning asetab Euroopa
biotehnoloogiasektori väga ebasoodsasse olukorda<br>Täpsemat teavet
liikmesriikidega seotud rikkumismenetluste kohta saab veebiaadressilt:</p>
<p><a name="_Hlt108254258"></a><a name="_Hlt108254259"></a><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

