<h1>
<a name="Heading4"></a><b>Konkurenca: </b><b>nova pravila za
distribucijo avtomobilov prinašajo prodajalcem večjo svobodo pri
konkurenci po vsej EU</b></h1>
<p><b><i>Od 1. oktobra 2005 tako imenovane „lokacijske klavzule“ v
pogodbah med proizvajalci avtomobilov in prodajalci ne bodo več del
avtomatske („skupinske“) izjeme od prepovedi glede omejevalnih
poslovnih ravnanj iz Pogodbe ES (člen 81) v skladu z Uredbo Evropske
komisije št. 1400/2002 o skupinskih izjemah glede distribucije avtomobilov.
Te klavzule so prodajalcem preprečevale odpiranje prodajnih mest zunaj
geografskih meja, ki so jih določili proizvajalci, tudi v drugih
državah članicah EU. Vendar je veliko proizvajalcev in prodajalcev te
klavzule že umaknilo iz svojih pogodb. Sprememba prodajalcem omogoča,
da konkurirajo na širšem področju, s čimer se olajša
cenovna konkurenca in spodbuja inovativnost pri distribuciji. Ta sprememba glede
lokacijskih klavzul je zadnji del reforme Komisije o pravilih konkurence za
distribucijo avtomobilov, preostali deli reforme pa so začeli veljati 1.
oktobra 2002 (glej <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>).
Proizvajalci in prodajalci so imeli na voljo dodatna tri leta časa za
prilagoditev na stanje, ko bodo „lokacijske klavzule“ prenehale biti
skupinska izjema.</i></b></p>
<p>Komisarka za konkurenco Neelie Kroes je dejala: „Namen tega ukrepa je
nadaljnje povečevanje konkurence v sektorju distribucije avtomobilov.
Zadovoljna sem, da je veliko proizvajalcev avtomobilov že umaknilo
lokacijske klavzule iz svojih sporazumov o distribuciji s prodajalci.“</p>
<p>Nova pravila veljajo za osebne avtomobile in lahka gospodarska vozila. Ko se
lokacijske klavzule umaknejo iz pogodb s proizvajalci, lahko prodajalci
začnejo delovati na območju zunaj domačega ozemlja, tudi
čezmejno. To pomeni, da lahko prodajalci odprejo prodajna mesta kjer koli
vidijo poslovno priložnost, na primer na področjih, kjer je njihova
blagovna znamka slabo zastopana, ali v državah, kjer so cene višje. Ta
sprememba torej odpira poti inovativnim oblikam distribucije, kot je na primer
skupno prodajno mesto za več znamk. Potrošniki imajo tako večjo
izbiro med različnimi prodajalci.</p>
<p>Uredba dovoljuje proizvajalcem avtomobilov, da od prodajalcev zahtevajo, da
izpolnjujejo določene standarde kakovosti, ki potrošnikom zagotavljajo
visoko kakovost sistemov zastopstev. Proizvajalci avtomobilov lahko
preprečijo nelojalno spodkopavanje investicijskih in promocijskih
prizadevanj obstoječih prodajalcev, tako da zahtevajo, da sekundarna
prodajna mesta izpolnjujejo vse standarde kakovosti, ki veljajo za prodajalce na
območju, kjer se odpira prodajno mesto. Uredba izrecno priznava
učinkovitosti sistema selektivne distribucije, katerega cilj je spodbujanje
investicij prodajalcev za promocijo znamke na njihovem lokalnem območju.
</p>
<p>Sekundarna prodajna mesta ponavadi ne višajo transakcijskih in
logističnih stroškov proizvajalcev avtomobilov, saj veljavna pogodba s
prodajalcem še naprej določa, kam mora proizvajalec dostaviti
avtomobile, ki jih je prodajalec naročil. To pomeni, da ko prodajalci
odprejo sekundarno prodajno mesto v drugi državi članici, ni potrebna
dodatna pogodba z lokalnim uvoznikom, čeprav lahko proizvajalec na
lokalnega uvoznika prenese funkcije, kot je preverjanje skladnosti z merili
kakovosti. Nakupni pogoji in prodajni cilji bodo ostali isti, kot se uporabljajo
glede na prodajalčevo primarno lokacijo.</p>
<p>Da bi izkoristili polno pravno varnost, ki jo nudi Uredba o skupinskih
izjemah, morajo proizvajalci avtomobilov in prodajalci odstraniti lokacijske
klavzule iz svojih sporazumov najkasneje do 30. septembra 2005. Ta možnost
velja v tej panogi za najboljšo.</p>
<p>Proizvajalci avtomobilov in prodajalci, ki bodo kljub temu ohranili
„lokacijske klavzule“ po 30. septembru 2005, bodo lahko predmet
preiskave Komisije ali nacionalnih organov za konkurenco oziroma bodo proti njim
vložene tožbe na nacionalna sodišča na podlagi pravil o
omejevalnih poslovnih ravnanjih iz Pogodbe ES (člen 81). Uredba ne smatra
lokacijskih klavzul kot jasno „nedopustno ravnanje“, vendar bi
moralo vsako posamezno podjetje dokazati, da lokacijska klavzula izpolnjuje vse
zahtevane pogoje za utemeljitev izjeme po členu 81(3) Pogodbe ES, in zlasti
dokazati znatne koristi, ki odtehtajo omejevalne učinke lokacijske
klavzule.</p>

