<h1>
<a name="Heading4"></a><b>Új iparpolitika: </b><b>feltételek
megteremtése a feldolgozóipar fejlődése
számára</b></h1>
<p><b><i>A globalizációra és az erős nemzetközi
versenyre tekintettel az Európai Bizottság ma új,
integráltabb iparpolitikát indított annak érdekében,
hogy az elkövetkező években jobb keretfeltételeket
biztosítson a feldolgozóipar ágazatai számára.  A
feldolgozóipar nagy jelentősséggel bír az EU
számára.  Több mint 34 millió embert foglalkoztat, az EU
exportjának háromnegyedét és a magánszektora K+F
kiadásainak több mint 80%-át teszi ki. Az EU új
iparpolitikája a tagállami szintű munkát egészíti
majd ki az ipar erős és dinamikus alapjainak támogatása
érdekében. Hét új, több ágazatot egyszerre
érintő – a versenyképességről, az
energiaügyről és környezetvédelemről, a szellemi
tulajdonjogokról, a hatékonyabb szabályozásról, az
ipari kutatásról és újításról, a piacra
jutásról, a szakismeretekről és a strukturális
változás irányításáról szóló
– kezdeményezést foglal magában, amelyek az ipar
ágazatai széles körét részesítik majd
előnyökben. A Bizottság továbbá hét új
kezdeményezést terjeszt elő, amelyek különleges
ágazatokat céloznak, mint például a gyógyszeripart, a
védelmi ipart és az információs és
kommunikációs technológiákat. Összpontosít
továbbá a szakismeretek fejlesztésébe való
befektetésre és az emberek változásra való
felkészítésére.  Az új iparpolitika célja, hogy az
alkalmazkodóképesség és a strukturális
változás támogatása révén fokozza az EU
feldolgozóipara versenyképességét, figyelembe véve
különösen a Kína és Ázsia miatt
fennálló, egyre erősebb versenyhelyzetet. Fontos gyakorlati
lépés ez az új lisszaboni növekedési és
foglalkoztatási partnerség megvalósítása terén.
További részletek találhatók a következő
dokumentumban: <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=en">MEMO/05/352</a>.</i></b></p>
<p>Günter Verheugen, a Bizottság vállalkozás- és
iparpolitikáért felelős alelnöke a következőket
mondta: <i>„A feldolgozóiparnak alapvető fontosságú
szerepet kell vállalnia Európa jövőbeli jóléte
biztosításában.  Nincs visszaút a múlt
protekcionizmusához és a szubvenciókhoz. A politikusok nem
teremtenek munkahelyeket. Megteremthetjük azonban a megfelelő keretet
az ipar fejlődéséhez. A ma stratégiája egy sor új,
kifejezetten erre a célra kialakított kezdeményezést foglal
magában, amelyek iparunkat a beruházások és a
munkahelyteremtés számára vonzóvá
teszik.”</i></p>
<p>A Bizottság a különböző ágazatok által a
szakpolitika elé állított kihívásokat az EU
feldolgozóipara és építőipara 27 ágazatának
szisztematikus átvilágítása révén és az
általuk tapasztalt kihívások fényében vizsgálta
át. </p>
<p>E kihívások megválaszolására a Bizottság
<b>új kezdeményezések </b>sorát javasolja:</p>
<p><b>I. Hét új fő, több ágazatot egyszerre
érintő
kezdeményezés<sup><a name="fnB1" href="#fn1">[1]</a></sup>:</b></p>
<ul>
<li>1. A <b>szellemi tulajdonjogokról </b>és a
<b>hamisításról </b>szóló kezdeményezés
(2006-os kezdettel)</li>
<li>2. A <b>versenyképességgel, energiaüggyel és
környezetvédelemmel </b>foglalkozó<b> </b>magas szintű
csoport (2005 végén kezdi meg munkáját)</li>
<li>3<b>. A versenyképesség és a piacra jutás
külső vonzatai </b>(2006 tavasza)</li>
<li>4. A jogalkotás új <b>egyszerűsítési programja
</b>(2005 októbere)</li>
<li>5. Az <b>ágazati szakismeretek </b>fejlesztése (2006)</li>
<li>6. <b>A strukturális változás irányítása </b>a
feldolgozóiparban (2005 vége)</li>
<li>7. Az <b>ipari kutatás és újítás </b>integrált
európai megközelítése (2005 éve)</li></ul><p><b>II.
Hét új, ágazatspecifikus kezdeményezés és
intézkedés:</b></p>
<ul>
<li>1. Új <b>gyógyszeripari fórum </b>felállítása
(első ülés 2006-ban)</li>
<li>2. Az élettudományok és a <b>biotechnológiai
stratégia </b>félidős értékelése
(2006–2007)</li>
<li>3. A <b>vegyiparral </b>és a <b>védelmi </b>iparral
foglalkozó új magas szintű csoportok (2007)</li>
<li>4. Európai <b>Űrprogram</b></li>
<li>5. Az <b>információs és kommunikációs
technológiák </b>(IKT) versenyképességével
foglalkozó munkacsoport (2005/2006)</li>
<li><b>6. Gépipari szakpolitikai párbeszéd</b> (2005/2006)</li>
<li>7. <b>Versenyképességi felmérések</b> sora,
beleértve az IKT-t, az élelmiszeripart, valamint a
divatüzletágat és a formatervezést.</li></ul><p>Az új
feldolgozóipari politika elindításával a Bizottság az
<b>ipar erős alapjaihoz </b>való hozzájárulása mellett
tett kötelezettségvállalásának tesz eleget. Ennek
elérése céljából meghozza a szükséges
intézkedéseket a feldolgozóipar keretfeltételeinek
fejlesztése és a különféle szakpolitikai területek
következetességének biztosítása érdekében. A
Bizottság hangsúlyozza a különösen a hatékonyabb
rendelkezésre – mint az európai ipar
versenyképességének fokozását szolgáló fontos
eszközre – összpontosító különböző
szakpolitikák közötti összetartás és szinergia
fontosságát. </p>
<p>A Bizottság új szemléletmódja <b>fokozott
összetartást és integrációt </b>biztosít majd a
szakpolitikák között, és ezáltal <b>erőteljesebb
hatást gyakorol a versenyképességre</b>. A Bizottság
szélesebb körű egyetértés elérésére
törekszik majd a szakpolitikák terén, mégpedig oly
módon, hogy a fontos érdekelteket, a szociális partnereket
és a tagállamokat a szakpolitikák kialakításának
korai szakaszában bevonja a munkába. A kezdeményezéseknek
tagállami szinten kell kiegészíteniük a munkát oly
módon, hogy választ adnak a feldolgozóipar
különféle ágazatai előtt álló, alapvető
kihívásokra.</p>
<p>Az EU feldolgozóipara önálló ágazatainak
többsége a többi iparosodott gazdaságban található
megfelelő ágazattal összehasonlítva jó
teljesítményt nyújtott. Egészében véve azonban az
EU, gazdaságának ipari szerkezete miatt, nincs abban a helyzetben,
hogy a folytatódó globalizációs folyamattal szemben
állni tudja a versenyt. Az EU kereskedelme még mindig a
középszintű vagy a csúcstechnológia alsó
szintjét képviselő technológiákkal és az
alacsonyan képzett vagy középfokú végzettségű
munkaerővel jellemezhető ágazatokban koncentrálódik.
Emiatt van kitéve az EU a feltörekvő gazdaságok
gyártóival szembeni versenynek. Ennélfogva az
alkalmazkodóképességre és a strukturális
változásra elengedhetetlenül szükség van, ha az EU
Kína, India és a többi gyorsan növekvő gazdaság
világgazdaságba való integrációjából
származó előnyöket a lehető legnagyobb
mértékben ki akarja használni.</p>
<p></p>
<p>Az új iparpolitikáról szóló teljes szöveg a
következő címen érhető el:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> A javasolt, több
ágazatot érintő kezdeményezések végrehajtása
önálló bizottsági határozatok tárgyát
képezi majd. A végrehajtás magában foglalja a
versenyképességgel, energiaüggyel és
környezetvédelemmel foglalkozó magas szintű csoport
megbízását; a csoport társelnökségét az
érintett bizottsági biztos látja majd el.</p>
<p></p>


