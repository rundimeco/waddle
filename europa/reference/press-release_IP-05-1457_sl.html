<h1>
<a name="Heading4"></a><b>Strogi ukrepi za zagotovitev varnosti
pomorskega prometa</b></h1>
<p><b><i>Po nesrečah tankerjev ERIKA in PRESTIGE je Evropska unija nemudoma
ukrepala za uvedbo „obrambnega“ mehanizma za zaščito
Evrope pred nesrečami in onesnaženjem okolja. Komisija je danes
predstavila tretji sveženj zakonodajnih ukrepov za pomorsko varnost, v
katerem predlaga bolj napadalno politiko, da bi na trajnosten način ponovno
vzpostavili pogoje za zdravo konkurenco za operaterje, ki upoštevajo
mednarodna pravila.</i></b></p>
<p>„Kakovost pomorskih storitev, ki jih ponujajo operaterji, predstavlja
bistveni element konkurenčnosti sektorja in v tem okviru je zmožnost
zagotavljanja varne in okolju prijazne storitve bistvenega pomena“ je
izjavil podpredsednik Evropske komisije Jacques Barrot.<i> „Kakovost
pomorskega prometa je prav tako v veliki meri odvisna od strožjih ukrepov
za tiste udeležence, ki izkrivljajo konkurenco, ter od učinkovitih
pomorskih uprav in klasifikacijskih zavodov.“</i></p>
<p>Tretji sveženj zakonodajnih ukrepov „Pomorska varnost“
vsebuje 7 predlogov iz dveh velikih tematskih področij:</p>
<p><b>1. <u>Okrepljeno preprečevanje nesreč in onesnaženja
okolja</u></b></p>
<p>Glede na novo širitev Evrope na 25 držav članic, s katero je
Evropska unija postala pomembna pomorska sila, je prvi predlog Komisije
<b>zaostriti pogoje za podelitev pravice do plovbe pod zastavo države
članice</b>.<b> </b>Cilj Komisije je od držav članic zahtevati
učinkovit nadzor, da ladje, ki plujejo pod njihovo zastavo, upoštevajo
mednarodne standarde, in da imajo v ta namen pomorsko upravo, ki strogo
uporablja merila kakovosti. Ta odgovornost je prvi korak k razvoju evropske
zastave v prihodnosti.</p>
<p>Cilj drugih dveh predlogov je okrepitev obstoječih zakonodaj v zvezi s
<b>klasifikacijskimi zavodi</b> in <b>pomorsko inšpekcijo</b>. Poleg tega
je predvidena združitev teh dveh instrumentov, da bi razpolagali z enim,
preglednejšim in razumljivejšim besedilom. </p>
<ul>
<li>Izboljšati kakovost dela <b>klasifikacijskih zavodov</b> je odvisna od
vzpostavitve neodvisnega sistema za nadzor kakovosti ter uvedbe
postopnejših in bolj sorazmernih finančnih sankcij. </li>
<li>V zvezi s <b>pomorsko inšpekcijo</b> je sedanja ureditev strožja
za ladje, ki ne izpolnjujejo standardov, zlasti z zaostritvijo ukrepov za
zavrnitev dostopa. Nazadnje predlog uvaja načela korenite spremembe, da bi
nadomestili sedanjo ureditev (temelječo na inšpekcijskem pregledu, ki
ga država članica opravi na 25 % ladij, ki priplujejo v njeno
pristanišče) s ciljem Skupnosti, da se inšpekcijski pregled
opravi na 100 % ladij, pri tem pa ublažiti breme inšpekcij na ladjah z
visokimi standardi kakovosti. </li></ul><p>Poleg tega Komisija predlaga
spremembo direktive o <b>spremljanju prometa</b>. Med zasledovanimi cilji je
tudi izboljšanje pravnega okvira v zvezi s pribežališči za
ladje v stiski. Obveznost ustanoviti neodvisni organ in predhodna določitev
vseh možnih pribežališč izboljšujeta učinkovitost
in hitrost odločanja v primerih pomorskih nesreč. Komisija predlaga
tudi splošno opremljanje ribiških plovil s sistemi za samodejno
prepoznavanje ladij (AIS), da bi zmanjšali tveganje trčenja.</p>
<p><b>2. <u>Postopek ob nesreči</u></b></p>
<p>Kakovost pomorskih varnostnih standardov je odvisna od zmožnosti
analizirati vzroke za nesreče in potegniti iz tega zaključke za
ukrepanje v prihodnje. Cilj novega predloga direktive je vzpostaviti usklajeni
evropski okvir za vodenje <b>preiskav po nesrečah</b> in povečati
neodvisnost preiskovalnih organov.</p>
<p>Cilj zadnjih dveh predlogov svežnja je izboljšati kakovost
splošnega okvira <b>odgovornosti in odpravljanja škode po
nesreči</b>. Gre za vključitev določb Atenske konvencije (2002) v
evropsko pravo, da bi razširili zaščitno ureditev, uvedeno s to
konvencijo, na vse potnike ladij v Uniji, vključno z notranjim evropskim
pomorskim prometom in notranjo navigacijo. Prav tako gre za dodelitev večje
odgovornosti lastnikom ladij in njihovo zadolžitev, da sklenejo zavarovanje
ali zagotavljajo drugo finančno jamstvo za povzročitev škode
tretji osebi ter prav tako krijejo stroške prevoza mornarjev, ki so
zapustili ladjo, nazaj v domovino.<br>Podrobnejši podatki o vsebini
tretjega svežnja zakonodajnih ukrepov „Pomorska varnost“ so v
Prilogi. Besedila tretjega paketa so na voljo na spletni strani Generalnega
direktorata za energetiko in promet:</p>
<p><a name="_Hlt120078166"></a><a name="_Hlt120078167"></a><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

