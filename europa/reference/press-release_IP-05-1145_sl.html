<h1>
<a name="Heading4"></a><b>Trgovinski sporazum o vinu med EU in ZDA bo
povečal varstvo evropskih imen in zavaroval največji trg
EU</b></h1>
<p><b><i>Evropska unija in Združene države so dosegle prvo fazo
sporazuma o trgovini z vinom, ki bo zaščitil imena vin EU in zavaroval
največji in najdragocenejši trg EU z vinom. V skladu s sporazumom bo
ameriška administracija predlagala Kongresu, da spremeni status imen vin
EU, kot so burgundec, šampanjec, chablis, chianti, madeira, malaga, port,
šeri in tokaj, ki zdaj v ZDA veljajo za polgenerične izraze, in da
omeji njihovo uporabo v ZDA. Slednje bodo tudi oprostile EU novih zahtev
certificiranja, sprejele glavna načela EU o pravilih označevanja in se
zavezale, da bodo raje reševale katera koli dvostranska vprašanja o
trgovini z vinom prek neformalnih dvostranskih posvetovanj kot pa z mehanizmi
reševanja sporov. Obe strani sta se tudi obvezali, da bosta nadgradili
sporazum s pričetkom pogajanj o bolj ambiciozno zastavljeni drugi fazi
sporazuma 90 dni po začetku veljavnosti tega sporazuma.</i></b></p>
<p>Mariann Fischer Boel, komisarka za kmetijstvo in razvoj podeželja, je
pozdravila sporazum: „Veseli me, da smo uspeli dokončati ta zelo
pomemben sporazum po 20 letih pogajanj. Z uvozom vina iz EU v vrednosti 2
milijard evrov v letu 2004 so ZDA naš največji trg. Ta sporazum bo
odstranil pravno negotovost, ki je visela nad to trgovino več let in bo v
prid pridelovalcem na obeh straneh Atlantika. Sklenitev te prve faze sporazuma
bo tlakovala pot za prihodnje tesno sodelovanje z ZDA v sektorju
vina.“</p>
<p><b>Ozadje</b></p>
<p>Glavni elementi sporazuma so:</p>
<p>ZDA in EU izključno priznavajo druga drugi imena vin kot „imena
porekla“.</p>
<p>Ameriška administracija bo Kongresu predlagala, da spremeni status in
omeji uporabo 17 evropskih imen
vin<sup><b><a name="fnB1" href="#fn1">[1]</a></b></sup>, ki zdaj v ZDA veljajo
za polgenerična.</p>
<p>ZDA sprejemajo glavna načela EU o pravilih označevanja in
soglašajo, da bodo reševale katera koli dvostranska vprašanja o
trgovini z vinom prek neformalnih dvostranskih posvetovanj in ne z mehanizmi
reševanja sporov. </p>
<p>ZDA lahko uporabljajo pod določenimi pogoji in za omejeno časovno
obdobje 14 tradicionalnih izrazov
EU<sup><b><a name="fnB2" href="#fn2">[2]</a></b></sup>. </p>
<p>EU priznava ameriško prakso pridelave vina, ki je zdaj odobrena v ZDA.
Vendar bo navedena praksa, ki ni zajeta v obstoječih odstopanjih EU,
sprejeta le za vina, izvožena v EU, ko bodo ZDA spremenile status 17 imen
vin EU, ki se štejejo za polgenerična v ZDA. </p>
<p>Izvoz vin EU, ki vključujejo izvoz vin z vsebnostjo alkohola pod 7 %, je
oproščen zahtev certificiranja iz leta 2004. Ko bodo ZDA spremenile
status imen vin za 17 vin EU, ki v ZDA veljajo za polgenerična, bodo v EU
lahko uporabljala zelo poenostavljene zahteve certificiranja. </p>
<p>Druga faza pogajanj se bo začela 90 dni po datumu začetka
veljavnosti sporazuma in bo med drugim vključevala dialog o geografskih
označbah, imenih porekla ter o prihodnosti izrazov polgenerična,
dialog o uporabi tradicionalnih izrazov, vinih z nizko vsebnostjo alkohola,
certificiranju, praksah pridelave vina in ustanovitvi skupnega odbora o vinski
problematiki.</p>
<p>Obe strani tudi soglašata o izmenjavi pogledov glede vprašanj vina,
ki vplivajo na mednarodno trgovino, in glede tega, kako se lahko najbolje
strukturira mednarodno sodelovanje, ki zadeva vinsko problematiko.</p>
<hr><p><sup><b><a name="fn1" href="#fnB1">[1]</a></b></sup> 	Burgundec, chablis,
šampanjec, chianti, klaret, haut-sauterne, hock, madeira, malaga, marsala,
moselle, port, retsina, rhine, sauterne, šeri in tokaj.</p>
<p><sup><b><a name="fn2" href="#fnB2">[2]</a></b></sup> 	Château, classic,
clos, cream, crusted,/crusting, fine, late bottled vintage, noble, ruby,
superior, sur lie, tawny, vintage in vintage character. </p>


