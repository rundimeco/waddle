<h1>
<a name="Heading4"></a><b>Bolgarija in Romunija se bližata
pristopu</b></h1>
<p><b><i>Danes je Komisija sprejela izčrpno poročilo 2005 o
spremljanju priprav Bolgarije in Romunije na pristop k EU. Iz poročila je
razvidno, da sta obe državi v pripravah dobro napredovali. Če bosta
usmerili vsa prizadevanja v reforme, bi morali izpolniti zahteve za
članstvo v EU do 1. januarja 2007, predvidenega datuma njunega pristopa.
Komisija bo še naprej pozorno spremljala njune priprave. Aprila oziroma
maja 2006 bo ponovno proučila stanje in v primeru očitne
nepripravljenosti ene ali obeh držav priporočila, da se pristop
preloži na leto 2008. </i></b></p>
<p>Bolgarija in Romunija sta 25. aprila 2005 podpisali Pristopno pogodbo z
namenom pridružitve k EU 1. januarja 2007. Vendar pa državi še
nista v celoti izpeljali priprav za pristop k EU, zaradi česar Komisija
nenehno spremlja stanje. Današnje poročilo vsebuje zadnje ugotovitve.
</p>
<p>Ob predstavitvi poročila je komisar Rehn izjavil: „Bolgarijo in
Romunijo bi želel pohvaliti za dozdajšnji pomemben napredek pri
pripravah za pristop.<i> Vendar pa porota še vedno zaseda. Vprašanja,
ki smo jih obravnavali v naših poročilih, je treba vzeti resno in jih
uporabiti kot spodbudo za pospešitev reform, če želita biti
Bolgarija in Romunija 1. januarja 2007 pripravljeni na pristop.“ </i></p>
<p>Komisija potrjuje, da Bolgarija in Romunija izpolnjujeta politična
merila za članstvo. Potrebna pa so še nadaljnja prizadevanja zlasti za
krepitev pravne države, in sicer z izboljšanjem javne uprave in
sodnega sistema ter z učinkovitim bojem proti korupciji. </p>
<p>Bolgarija in Romunija izpolnjujeta zahtevo po delujočem tržnem
gospodarstvu. Če bo Bolgarija ohranila zdajšnji ritem izvajanja reform
in če bo Romunija s tolikšno vnemo izvajala svoj program strukturnih
reform, bosta obe državi sposobni vzdržati pritisk konkurence in se
soočiti s tržnimi silami znotraj EU.</p>
<p>Obe državi sta nepretrgoma napredovali pri sprejemanju in izvajanju
zakonodaje EU. Na večini področij sta dobro napredovali. Obenem pa je
Komisija zabeležila več področij, na katerih so potrebna dodatna
prizadevanja. Organi obeh držav bi morali z vso vnemo nadaljevati s
pripravami, da bi svojim državljanom zagotovili vse ugodnosti
članstva. V pripravah obeh držav obstajajo določene
pomanjkljivosti, ki zbujajo skrbi. Če Bolgarija in Romunija ne bosta
ukrepali takoj, najverjetneje ne bosta mogli izpolniti svojih obveznosti na teh
določenih področjih do 1. januarja 2007. </p>
<p>Aprila oziroma maja naslednje leto bo Komisija ponovno proučila
situacijo. Takrat lahko priporoči, da se pristop Bolgarije in Romunije
preloži na 1. januar 2008, če bo obstajalo resno tveganje, da bo
katera od držav na več pomembnih področjih očitno
nepripravljena na izpolnitev obveznosti za članstvo do januarja 2007. </p>
<p>Za dodatne informacije glej: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
et <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

