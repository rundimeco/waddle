<h1>
<a name="Heading4"></a><b>Lista neagră a companiilor aeriene
interzise:</b><b> Comisia Europeană adoptă noi măsuri
</b></h1>
<h2>
<a name="Heading7"></a><b><i>Comisia Europeană a adoptat astăzi a
cincea actualizare a listei comunitare a companiilor aeriene interzise în
Uniunea Europeană, elaborată în martie 2006 şi
modificată deja în luna iulie a acestui an.</i></b><b><i> Noua
listă o înlocuieşte pe precedenta şi urmează a fi
disponibilă imediat pe site-ul web al
Comisiei</i></b><sup><i><a name="fnB1" href="#fn1">[1]</a></i></sup><b><i>.
Astfel, Comisia interzice în interiorul Uniunii Europene alte două
companii aeriene considerate insuficient de sigure: Ukrainian Mediterranean
Airlines din Ucraina şi Mahan Air din Iran. </i></b></h2>
<p>„Această nouă actualizare demonstrează încă o
dată faptul că lista neagră este un instrument mereu la
îndemână, pe care Comisia îl poate utiliza în orice
moment dacă este necesar, fără a fi nevoită să
aştepte revizuirile trimestriale”, a subliniat Jacques Barrot,
Vicepreşedintele Comisiei, responsabil pentru transporturi. </p>
<p>Pe baza notificărilor prezentate de mai multe state membre, Comisia i-a
audiat pe reprezentanţii companiilor aeriene Ukrainian Mediterranean
Airlines şi Mahan Air, precum şi pe cei ai autorităţilor
naţionale din domeniul aviaţiei civile responsabile pentru
supravegherea acestora. De asemenea, Comisia a apelat la comitetul de
experţi în domeniul securităţii aeriene din statele membre,
însărcinat să asiste Comisia în astfel de probleme; acesta a
aprobat în unanimitate adoptarea măsurilor de interzicere a celor
două companii.</p>
<hr><p><sup><b><i><a name="fn1" href="#fnB1">[1]</a></i></b></sup><u> </u><a
href="http://ec.europa.eu/transport/air-ban/"
title="http://ec.europa.eu/transport/air-ban/">http://ec.europa.eu/transport/air-ban/</a></p>


