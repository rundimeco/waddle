<h1>
<a name="Heading4"></a><b>Komisija atidaro tinklalapį
vartotojams, kuriame skelbiamos tarptinklinio mobiliojo ryšio kainos
Europoje</b></h1>
<p><b><i>Šiandien Europos Komisija atidarė naują tinklalapį,
kurio tikslas – padėti vartotojams palankesne kaina naudotis
mobiliojo ryšio telefonais užsienyje. Tinklalapyje pateikiami 25 ES
valstybėse narėse veikiančių mobiliojo ryšio
operatorių tarptinklinio ryšio tarifai. Apie šios svetainės
atidarymą pranešta liepos mėn., kai komisarė Viviane Reding
pabrėžė, kad naudotis mobiliaisiais telefonais užsienyje yra
labai brangu ir kad reikia užtikrinti didesnį šių kainų
skaidrumą. Tinklalapyje pateikiant tarifų pavyzdžių lenteles
bei tiesioginio prisijungimo prie ES mobiliojo ryšio operatorių
nuorodas siekiama, kad ES vartotojai turėtų konkretų
supratimą apie tarifų, su kuriais jiems greičiausiai teks
susidurti išvykus atostogų, dydį, bei patariama, kaip tvarkyti
naudojimosi tarptautiniu tarptinkliniu ryšiu sąskaitas. Kai prieš
vasarą buvo paskelbta apie atidaromą tinklalapį, pastebėta
požymių, kad pradeda stiprėti konkurencija, ypač kai kuriems
operatoriams siūlant specialius atostogų bei kitus tarifų
paketus.</i></b></p>
<p> „Tik gerai informuotas vartotojas pajėgus apsiginti", –
pareiškė informacinės visuomenės ir žiniasklaidos
komisarė Viviane Reding. „Žinant, kokia pažanga pasiekta
Europoje kitų telekomunikacijų paslaugų srityje, naudojimosi
mobiliuoju telefonu užsienyje kaina yra sunkiai tikėtina. Todėl
Komisija šiandien pristatytu naujuoju tinklalapiu siekia suteikti
vartotojui daugiau žinių, kad jis galėtų pasirinkti
žinodamas, stiprinti konkurenciją šiame sektoriuje ir skatinti
sąžiningesnį bei aiškesnį kainų
nustatymą.</p>
<p>Šiandien pradėjusiame veikti naujajame Komisijos tinklalapyje
vartotojams pateikiami visų 25 ES valstybių narių mobiliojo
ryšio operatorių standartiniai tarifai skambinant į įvairias
šalis. Kitas tinklalapio tikslas – padėti vartotojams lengviau
rasti daugiau informacijos, pateikiant tiesiogines nuorodas į visų ES
operatorių tarptinklinio ryšio tarifų tinklalapius bei į
kitus naudingus kontaktinius adresus papildomai informacijai gauti. Tai
patarimai, kaip pasirinkti palankiausius tarifus bei kur kreiptis iškilus
sunkumams ar skundo atveju.</p>
<p>Komisijos naujajame tinklalapyje vartotojams nesistengiama išvardyti
tūkstančių ES taikomų tarifų, o nurodoma, kaip
nesudėtingu būdu rasti daug tarifų pavyzdžių, kuriais
remdamasis vartotojas aiškiai supras, kokie bus taikomi tarifai keliaujant
po užsienio šalis Europoje. Tinklalapyje skelbiamos 2005 m.
rugsėjo mėn. tarptinklinio ryšio kainos, kurios bus tikslinamos
kas šešis mėnesius. Šią Komisijos iniciatyvą
papildo 25 nacionalinių telekomunikacijų reguliavimo institucijų
veikla. Nacionalinės telekomunikacijų reguliavimo institucijos
glaudžiai bendradarbiauja su Komisijos tarnybomis tarptinklinio ryšio
kainų klausimu ir neseniai paskelbė apie papildomą Europos
reguliuotojų grupės (ERG), kuriai pavesta užtikrinti reguliavimo
nuoseklumą visoje Europoje, remiamą priemonę tarptautinio
tarptinklinio ryšio tarifų skaidrumui užtikrinti. </p>
<p>Todėl komisarė Reding naująjį Komisijos tinklalapį
pristatė kartu su Danijos telekomunikacijų reguliavimo institucijos
vadovu Jørgen Abild Andersen, kuris šiuo metu taip pat yra ERG
pirmininkas. </p>
<p>Komisija tikisi, jog šių Europos bei nacionaliniu lygiu
vykdomų priemonių derinimas paskatins operatorius siūlyti savo
klientams geresnes ir sąžiningesnes kainas. </p>
<p><b>Pagrindiniai faktai</b></p>
<p>„Tarptautinis tarptinklinis ryšys“ – tai galimybė
mobiliųjų telefonų abonentams naudotis savo telefonais keliaujant
užsienyje. Vartotojai gali skambinti ir priimti skambučius tuo
pačiu numeriu, kuriuo jie naudojasi savo šalyje. Todėl mobiliojo
tinklo operatorius turi sudaryti tarptautinio tarptinklinio ryšio sutartis
su kitų šalių operatoriais.</p>
<p>2000 m. Komisija pradėjo plataus masto antimonopolinį šio
sektoriaus tyrimą ir analizavo tarptinklinio ryšio mažmenines ir
didmenines kainas Europoje, nuogąstaudama, kad jos yra pernelyg
didelės. Atliekant šį tyrimą, dėl pernelyg didelių
didmeninių tarptautinio tarptinklinio ryšio tarifų prieš
Vokietijos ir JK mobiliojo ryšio operatorius buvo pradėtas atskiras
antimonopolinių įstatymų pažeidimo tyrimas, remiantis su
piktnaudžiavimu dominuojančia padėtimi susijusiomis EB sutarties
taisyklėmis (82 straipsnis). Iki šiol besitęsiančio tyrimo
metu buvo paskelbta keletas prieštaravimų pareiškimų
(žr. <a
href="/rapid/pressReleasesAction.do?reference=IP/04/994&format=HTML&aged=1&language=EN&guiLanguage=en">IP/04/994</a>
ir <a
href="/rapid/pressReleasesAction.do?reference=IP/05/161&format=HTML&aged=1&language=EN&guiLanguage=en">IP/05/161</a>).
Be to, nuo 2004 m. Komisija tiria, ar du strateginiai aljansai, sukurti
tarptautinio tarptinklinio ryšio paslaugoms gerinti („Starmap“
ir „Freemove“), nepažeidžia su prekybos suvaržymais
susijusių EB sutarties taisyklių (81 straipsnis).</p>
<p>Vykstant minėtiems tyrimams, nuo 2004 m. Komisija sprendė
mažmeninių tarptinklinio ryšio kainų klausimą, o ERG
(iš nacionalinių telekomunikacijų reguliavimo institucijų
atstovų sudaryta grupė, kurios užduotis – padėti
Komisijai koordinuoti elektroninių ryšių reguliavimą
Europoje) pradėjo mobiliojo ryšio operatorių tarpusavyje
taikomų didmeninių tarptautinio tarptinklinio ryšio kainų
koordinuotą tyrimą (žr. <a
href="/rapid/pressReleasesAction.do?reference=IP/04/1458&format=HTML&aged=1&language=EN&guiLanguage=en">IP/04/1458</a>).</p>
<p>Šie tyrimai tebevykdomi ir nuo gegužės mėn. pasiekė
naują etapą, kai nacionalinės reguliavimo institucijos, remdamosi
bendra gegužės mėn. ERG susitikime sutarta pozicija, šiuo
metu pradeda analizuoti savo šalių rinkas. Tinkamu laiku Komisija bus
informuota apie jų planuojamus priimti sprendimus. Vienoje ERG
išvadoje teigiama, kad „šiuo metu mažmeninės kainos be
aiškios priežasties yra labai didelės”, žr. </p>
<p><a
href="http://erg.eu.int/doc/whatsnew/reg_intens_wrk_intl_roaming_mtg.pdf">http://erg.eu.int/doc/whatsnew/reg_intens_wrk_intl_roaming_mtg.pdf</a></p>
<p>2005 m. liepos mėn. komisarė Reding paskelbė apie savo
ketinimą atidaryti tinklalapį, kuris padidintų tarptautinio
tarptinklinio ryšio vartotojų kainų skaidrumą (žr. <a
href="/rapid/pressReleasesAction.do?reference=IP/05/901&format=HTML&aged=0&language=EN&guiLanguage=en">IP/05/901</a>).
Šis tinklalapis – tai konkretus Europos atsakas į
nemažėjantį susirūpinimą, kad naudojimosi tarptautiniu
tarptinkliniu ryšiu kainos yra nepagrįstai aukštos.  </p>
<p>Naują Komisijos vartotojams skirtą tinklalapį, kuriame
skelbiamos tarptinklinio ryšio kainos, galima rasti:</p>
<p><a
href="http://ec.europa.eu/information_society/roaming">http://ec.europa.eu/information_society/roaming</a></p>
<p><a
href="http://ec.europa.eu/information_society/doc/factsheets/051-roaming.pdf">http://ec.europa.eu/information_society/doc/factsheets/051-roaming.pdf</a></p>
<p>Taip pat žr. <a
href="/rapid/pressReleasesAction.do?reference=MEMO/05/247&format=HTML&aged=0&language=EN&guiLanguage=en">MEMO/05/247</a>.</p>

