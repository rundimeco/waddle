<h1>
<a name="Heading4"></a><b>Viacjazyčnosť v EÚ:</b><b>
Európska komisia vyzýva k činnosti zameranej na podporu jazykov a
predstavuje nový webový portál</b></h1>
<p><b><i>Európska komisia sa riadila mottom - „Koľko jazykov
vieš, toľkokrát si človekom,” keď opätovne
potvrdila svoj záväzok k podpore viacjazyčnosti. Dnes prijala
historicky prvé oznámenie týkajúce sa tejto problematiky.
Dokument sa venuje rôznym aspektom politík Komisie v tejto oblasti a
stanovuje sa v ňom nová rámcová stratégia
viacjazyčnosti a návrhy konkrétnych činností. Tieto
činnosti sa týkajú troch rôznych oblastí, v
ktorých sú jazyky významné v každodennom živote
občanov Európskej únie: sú nimi spoločnosť,
hospodárstvo a vzťahy Komisie s občanmi EÚ. Komisia
vyzýva členské štáty k tomu, aby sa podieľali na
zdokonaľovaní výučby, štúdia a
využívania jazykov. Pri tejto príležitosti bol
vytvorený nový webový portál ponúkajúci priestor
problematike jazykov v rámci medziinštitucionálnej webovej
stránky EÚ – EUROPA, ktorý je sprístupnený vo
všetkých dvadsiatich jazykoch.</i></b></p>
<p>Slovami Jána Figeľa, komisára pre vzdelávania,
odbornú prípravu, kultúru a viacjazyčnosť:
<i>„Jazyk je prostriedok, ktorý z nás robí ľudí a
európska jazyková rôznorodosť je podstatou identity
Európy. Presne pred rokom som bol vymenovaný za európskeho
komisára, ktorému bola prvýkrát v histórii zverená
zodpovednosť za viacjazyčnosť. Oznámenie, ktoré bolo
dnes prijaté, je ďalším jasným dôkazom
záväzku Komisie, ktorým je podporovať jazyky a jazykovú
rôznorodosť v Únii.”  </i></p>
<p>Podľa posledného prieskumu
Eurobarometra<sup><b><a name="fnB1" href="#fn1">[1]</a></b></sup>, <b>sa
polovica občanov EÚ dohovorí nielen svojím materinským
jazykom, ale aj ďalším jazykom.</b> V oznámení,
ktoré bolo prijaté dnes, sa zdôrazňuje, že znalosť
jazykov je potrebná pre všetkých občanov EÚ,
predstavujú sa v ňom rôzne opatrenia, ktoré Komisia
stanovila s cieľom podporiť a ďalej rozvíjať
jazykové zručnosti a jazykovú rôznorodosť.
Napríklad prostredníctvom programov Socrates a Leonardo da Vinci
Komisia investuje <b>30 miliónov eur ročne do činností,
akými sú napríklad odborná jazyková príprava,
mobilita študentov a učiteľov a financovanie výmeny
kolektívov študentov a žiakov. </b></p>
<p>V oznámení sa zdôrazňuje <b>význam jazykových
zručností pre mobilitu pracovníkov a konkurencieschopnosť
hospodárstva EÚ</b>. Komisia budúci rok uverejní
štúdiu o vplyve nedostatku jazykových znalostí na
európske hospodárstvo. V oznámení sa rovnako stanovuje
rozšírenie činnosti s cieľom posilniť úlohu
lingvistických odvetví, ktoré sa v Európskej únii
stále vyvíjajú, pričom dosahujú obrat viacerých
miliónov eur. </p>
<p>S cieľom skvalitniť <b>poskytovanie prístupu k
informáciám o Európskej únii občanom v ich materinskom
jazyku</b>, a to najmä informácií o právnych predpisoch,
postupoch a politikách Komisia vyhlasuje,:</p>
<ul>
<li>že <b>mnohé zo svojich webových stránok
sprístupní vo viacerých jazykoch. </b>Vytvorí
vnútornú sieť zabezpečujúcu konzistenciu
lingvistických postupov v rámci svojich oddelení a</li>
<li>že vytvorí proaktívnu viacjazyčnú
komunikačnú politiku, ktorá bude dopĺňať
širšiu iniciatívu Komisie určenú na zlepšenie
komunikácie s európskymi občanmi a osobitnými skupinami,
akými sú napríklad novinári, lingvistické odvetvia,
školy a univerzity.</li></ul><p>Komisia znásobí <b>svoje
investície do výskumu </b>spôsobov prekonania jazykových
bariér prostredníctvom nových informačných a
komunikačných technológií, ako aj investície do
výskumu v oblasti spoločenských a humanitných vied. </p>
<p>Členským štátom navrhuje Komisia prijatie
<b>národných akčných plánov na podporu
viacjazyčnosti</b>, zdokonalenie odbornej prípravy učiteľov
cudzích jazykov, zabezpečenie výučby cudzích jazykov od
útleho veku a zabezpečenie vyučovania rôznych predmetov
prostredníctvom cudzieho jazyka. Komisia pripomína, že hlavy
štátov a vlád vyzvali na zasadnutí Európskej rady v
Barcelone v roku 2002 k <b>výučbe aspoň dvoch cudzích
jazykov od útleho veku</b>. Komisia žiada členské
štáty, aby preskúmali programy odbornej jazykovej prípravy v
rámci univerzít s cieľom zabezpečiť, aby boli
študenti cudzích jazykov vybavení správnymi
zručnosťami.</p>
<p>Komisia navrhuje ustanovenie <b>Skupiny na vysokej úrovni pre
viacjazyčnosť, </b>ktorá by pozostávala z
nezávislých odborníkov, a jej úlohou by bolo
pomáhať pri analýze pokroku dosiahnutého v
členských štátoch a poskytovať nové podnety,
podporu a rady do budúcnosti.</p>
<p>V blízkej budúcnosti sa bude konať <b>ministerská
konferencia o viacjazyčnosti, </b>na ktorej sa budú môcť
členské štáty vzájomne informovať o dosiahnutom
pokroku a naplánovať svoju činnosť do budúcnosti.</p>
<p>Európska komisia dnes predstavuje aj <b>webový portál
venovaný cudzím
jazykom</b><sup><a name="fnB2" href="#fn2">[2]</a></sup><b>.</b> Bude
slúžiť ako vstupná brána pre širokú
verejnosť, médiá  alebo študentov k informáciám o
jazykoch Európskej únie. Na stránke je venovaný priestor
širokej škále tém siahajúcej od politík Únie,
ktorých cieľom je podporovať štúdium jazykov a
jazykovú rôznorodosť, cez stav jazykových znalostí v
dnešnej Únii až po pravidlá používania
úradných jazykov EÚ. Stránka ponúka aj prehľad
pracovných príležitostí pre profesionálnych lingvistov
v rámci inštitúcií Európskej únie. Obsah
stránky je prehľadne a prakticky usporiadaný a čo je
najdôležitejšie, všetky navigačné pokyny a
informácie predstavujúce každú časť stránky
sú v 20 úradných jazykoch, v čom sa odzrkadľuje podpora
EÚ komunikácie s občanmi v ich materinskom
jazyku.<br>Ďalšie informácie nájdete na :</p>
<p><a
href="http://ec.europa.eu/languages">http://ec.europa.eu/languages</a><b>
</b></p>
<hr><p><sup><b><a name="fn1" href="#fnB1">[1]</a></b></sup> Pozri <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


