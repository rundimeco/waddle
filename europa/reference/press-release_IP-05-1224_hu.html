<h1>
<a name="Heading4"></a><b>Átfogó EU-stratégiát
javasol a palesztinok támogatására az Európai
Bizottság</b></h1>
<p><b><i>“EU-palesztin együttműködés a kivonulás
után – a két-állam megoldás felé”
címmel a Bizottság a Tanács és az Európai Parlament
részére szóló közleményt fogadott el. A cél
átfogó, középtávú stratégiai keret
kidolgozása a palesztin népnek nyújtott európai uniós
támogatás számára.  A stratégia
középpontjában a politikailag és gazdaságilag
életképes palesztin állam létrehozásához
szükséges intézkedések állnak. Mindez azonnali
válasz egyrészt azokra az új lehetőségekre, melyeket
Izrael gázai kivonulása nyitott, másrészt arra az
igényfelmérésre, melyet jelenleg folytat James Wolfensohn, a
közel-keleti nemzetközi Kvartett különmegbízottja. 
Wolfensohn felszólította a nemzetközi közösséget,
hogy kétszerezzék meg a palesztinok számára nyújtott
támogatást.  Ez azt jelentené, hogy a közösségi
költségvetésből nyújtott támogatás 200
millió euróval, 300 millió euróra nőne. Amennyiben
Izrael gázai kivonulása haladáshoz vezet az Útiterv
végrehajtásában, és amennyiben más támogatók
ugyancsak jelentősen növelik hozzájárulásukat, a
Bizottság kész további források
mozgósítását javasolni, ha ehhez a tagállamok és
az Európai Parlament is hozzájárulnak.  A ma előterjesztett
stratégia azon az azonnali 60 millió eurós kivonulás
utáni csomagon alapul, amelynek felhasználása máris
megkezdődött.  </i></b></p>
<p><i>„Nem engedhetjük meg, hogy a gázai kivonulás
által nyitott lehetőség kicsússzon az
kezünkből” – </i>jelentette ki Benita Ferrero-Waldner, az
Európai Bizottság külkapcsolatokért és az európai
szomszédságpolitikáért felelős biztosa
Brüsszelben. Hozzátette:<i> „Mint a palesztinok legnagyobb
támogatója, az EU kész arra, hogy minden erejét latba vesse
a kivonulást követő új lehetőségekkel és
kihívásokkal való szembenézés során. A ma
általam előterjesztett stratégia kijelöli az
elvállalható feladatokat, és meghatározza, hogy a
támogatás milyen feltételek mellett lehet
gyümölcsöző. Bízom benne, hogy a tagállamok
elfogadják az előterjesztést, és így együttesen a
maximális hatást érhetjük el.” </i></p>
<p><i>„Amennyiben megfelelően halad az Útiterv
végrehajtása, a Bizottság kész arra, hogy további
jelentős közösségi források
mozgósítását indítványozza az Európai
Parlamentnél és a Tanácsnál” </i>– tette
hozzá Ferrero-Waldner.<i> „Számítunk arra, hogy más
támogatók is hasonlóan fognak cselekedni. Amennyiben minden
fél valódi erőfeszítéseket tesz a siker
eléréséhez elengedhetetlen klíma megteremtésére,
Európa kész arra, hogy az egyik legjelentősebb békepartner
legyen.”</i></p>
<p>A stratégia a Palesztin Hatósággal az elmúlt év
során az európai szomszédságpolitika keretében
elfogadott cselekvési terven alapul, de új lehetőségeket
tükröz.  Remény van arra, hogy a jelenlegi kivonulás
utáni helyzetben létrejönnek azok a feltételek, melyek
között újraindulhat a palesztin gazdaság. </p>
<p>A közleményben megfogalmazott javaslatok a palesztin állam
előkészületeinek ezt az oldalát érintő
támogatásra összpontosítanak, a politikai
intézményrendszer fejlesztése mellett.  </p>
<p>A közlemény meghatározza azokat az egyéb
kritériumokat, melyek teljesítése a további
EU-részvétel feltétele, mely utóbbi ugyanakkor függ a
Kvartett különmegbízottja által meghatározott 6
legfontosabb területen<sup><b><a name="fnB1" href="#fn1">[1]</a></b></sup>
történő előrehaladástól is.</p>
<p>A közlemény sürgeti az energetika és a
közlekedés területén újabban elért sikerekre
építő, háromoldalú gyakorlati kezdeményezések
beindítását is az Európai Unió, Izrael és a
palesztinok között. </p>
<p><b>A választások, az igazságügyi rendszer és a
jogállamiság támogatása</b></p>
<p>A választási folyamat további támogatása; az
igazságszolgáltatás területén tett palesztin
reform-erőfeszítések támogatása; rövid
távú stratégia kidolgozása a jogrend
megerősítésre, különös tekintettel a
korrupció és a szervezett bűnözés elleni
küzdelemre. </p>
<p><i>Az EU–részvétel feltételei:</i> az EU
választási megfigyelői missziója által tett javaslatok
végrehajtása; a Palesztin Hatóság elkötelezettsége
az európai szomszédságpolitika keretében elfogadott
cselekvési tervben megjelölt reformok
végrehajtására.</p>
<p><b>A Palesztin Hatóság reformjának
elősegítése</b></p>
<p>A költségvetési bevételek igazgatásának
korszerűsítésére irányuló
erőfeszítések támogatása; a pénzügyi
ellenőrzés továbbfejlesztésének támogatása.
</p>
<p>Sürgős intézkedésekre van szükség a
közigazgatás egész területén a palesztin
reformtörekvések támogatására. Az EU-nak szakmai
segítségnyújtás és ikerintézményi
együttműködési projektek révén (szoros kapcsolatok
kialakítása az európai közigazgatási szakemberekkel a
legjobb tapasztalatok átadása céljából) kell
elősegítenie az eredményes fejlődést.</p>
<p><i>Az EU–részvétel feltételei:
</i>közintézmények elszámoltathatóságának
fokozása; haladás a minisztériumok átalakítása
területén. </p>
<p><b>A kereskedelem és befektetések feltételeinek
javítása a palesztin gazdaságban</b></p>
<p>Ahhoz, hogy gazdaságilag működőképes legyen,
Ciszjordániának és Gázának segítségre van
szüksége az izraeli gazdaságtól való
folytatódó erős függés csökkentése
céljából, és nagyobb erőfeszítésekre van
szükség a piacok diverzifikálása terén is.  A
legfontosabb célok: </p>
<ul>
<li>Kétoldalú és regionális kereskedelmi kapcsolatok
kialakítása a palesztin termékek piacra jutásának
fokozásával; szakmai segítségnyújtás;
szabályozási akadályok leküzdésére
irányuló párbeszéd; a palesztin gazdaság
regionális integrációja.    </li>
<li>Az energetika és a közlekedés területén
újabban elért sikerekre építő gyakorlati
háromoldalú kezdeményezések beindítása az
Európai Unió, Izrael és a palesztinok között. </li>
<li>Vámigazgatási szervek kialakításának
támogatása kirendelt szakértők segítségével,
valamint – minden fél egyetértése esetén – a
határokon keresztüli mozgás harmadik fél általi
ellenőrzésével. </li>
<li>A magánszektor befektetéseit ösztönző
környezet kialakítása a jogi keretrendszer
felülvizsgálatára a Palesztin Hatóság számára
nyújtott támogatással; a magánszektor támogatása a
szakképzés esetleges támogatása, mikrohitelek és az EIB
palesztin területeken végzett tevékenységének
felújítása révén.    </li></ul><p><i>Az
EU–részvétel feltételei: </i>a biztonsági és
közlekedési helyzet jelentős javulása,
intézkedések a Kvartett különmegbízottja által
megjelölt hat pontot érintő területeken; az izraeli fél
garantálja a légi- és tengeri kikötőhöz
történő eljutást biztosító szárazföldi
határállomások működését. <b> </b></p>
<p><b>A ciszjordániai és gázai infrastruktúra
újjáépítése</b></p>
<p><a name="_Hlt116266518"></a><a name="_Hlt116266519"></a>A Bizottság
már megfogalmazta az infrastruktúra
újjáépítésére vonatkozó első terveket
(<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
European Commission to support the Palestinians with €280 million in
2005</a>). További átfogó újjáépítési
tervnek kell foglalkoznia a közlekedés, energetika, víz- és
hulladékgazdálkodás, vidékfejlesztés, valamint a
bíróságok, biztonsági létesítmények és
egyéb intézmények újjáépítésének
kérdéseivel. </p>
<p><i>Az EU–részvétel feltételei: </i>A személyek
és áruk mozgásának megkönnyítése; a
támogatók közötti együttműködés
szükségessége.     </p>
<p>A közel-keleti békefolyamat EU-támogatásával
kapcsolatos további információk:</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup>
Határátkelés, Ciszjordánia/Gáza
összeköttetés, Ciszjordánián belüli mozgás,
légi- és tengeri kikötő, lakóházak a zsidó
településeken, üvegházak.</p>


