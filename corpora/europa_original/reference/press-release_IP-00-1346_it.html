					
<P><B>IP/00/1346</B>
<P>Bruxelles, 22 novembre 2000
<H3>
<P><B>Riforma istituzionale: la Commissione presenta orientamenti per il proprio funzionamento interno in un'Unione allargata</B></H3>
<P><I><B>Il funzionamento della Commissione europea in un'Unione allargata rientra fra i temi importanti discussi nella conferenza intergovernativa sulla riforma delle istituzioni. Su iniziativa del presidente della Commissione e di Michel Barnier, commissario europeo responsabile per la riforma delle istituzioni, la Commissione adotta quest'oggi una comunicazione sull'organizzazione e sul funzionamento interno del collegio dei commissari. Ribadendo il parere adottato il 26 gennaio 2000, la Commissione propone di rafforzare nel trattato i poteri di direzione politica e di organizzazione conferiti al presidente. Essa tratteggia inoltre alcuni orientamenti per adattare il funzionamento interno del collegio.</B></I>
<P><B>Perch</B><B>é adattare il funzionamento del collegio dei commissari?</B>
<P>Gli aspetti relativi alla struttura e all'organizzazione dei lavori del collegio vanno distinti dalla riforma interna avviata da quando l'attuale Commissione si è insediata. La riforma si prefigge infatti di modernizzare e migliorare il <B>funzionamento amministrativo</B>.
<P>Nella conferenza intergovernativa, la Commissione viene spesso invitata a spiegare il <B>funzionamento del collegio</B> e a illustrare le misure caldeggiate nel suo parere del 26 gennaio, per mantenere dopo l'allargamento la capacità decisionale dell'istituzione e per preservarne la collegialità  a prescindere dalla decisione che verrà presa in ultima analisi sulla composizione della Commissione, e dal fatto che la sua composizione preveda in permanenza un commissario di ciascuno Stato membro ovvero, a breve o media scadenza, un sistema di rotazione paritaria.
<P>Alle sue missioni storiche, che da sempre consistono nell'applicare il diritto comunitario e nell'elaborare le varie politiche europee, si aggiungono attualmente la gestione delle politiche comunitarie, nonché l'esecuzione del bilancio e dei programmi comunitari. Le missioni dell'Unione europea hanno a loro volta registrato una sensibile evoluzione. Nell'eseguire i suoi compiti di gestione, la Commissione deve avvalersi appieno degli attuali mezzi informatici e di comunicazione, per potenziare la propria efficienza.
<P>L'organizzazione che occorrerà porre in essere per salvaguardare la capacità d'azione della Commissione nel nuovo contesto dovrà in ogni caso <B>rispettare il principio di collegialit</B><B>à</B>. Quest'ultimo presuppone che ogni membro della Commissione partecipi su un piano di parità al processo decisionale, a prescindere dal suo Stato membro d'origine, e significa inoltre che le decisioni impegnano collettivamente tutti i membri del collegio.
<P><B>Le proposte di modifica del trattato</B>
<P>La Commissione ricorda le proposte presentate nel suo parere del 26 gennaio 2000 sulle riforme istituzionali da avviare per preparare l'Unione e le sue istituzioni all'allargamento <sup><a name="file.tmp_Ref_1"><a href="#file.tmp_Foot_1">(1)</a></a></sup>. In concreto, essa propone alla conferenza intergovernativa di:
<UL><P><LI>rafforzare in modo significativo i poteri del presidente della Commissione in sede di attribuzione di portafogli e servizi o di mansioni di altro tipo ai membri della Commissione;
<P><LI>permettere al presidente di nominare tra i membri della Commissione dei <B>vicepresidenti</B>, incaricati coordinare e dirigere l'azione della Commissione in un determinato settore; il trattato attuale conferisce questo potere al collegio e limita a due il numero di vicepresidenti;
<P><LI>sancire nel trattato l'impegno politico assunto dai membri dell'attuale Commissione di presentare le loro <B>dimissioni</B> qualora il presidente gliene faccia richiesta. Questa richiesta potrebbe essere rivolta a un membro della Commissione il cui comportamento risultasse in contrasto con gli orientamenti politici definiti dal presidente;
<P><LI>attribuire al presidente un <B>voto preponderante</B> nelle deliberazioni del collegio dei commissari;
<P><LI>permettere alla Commissione di abilitare uno o più tra i suoi membri a prendere decisioni a nome della Commissione in determinati settori. Questa possibilità, prevista dal regolamento interno della Commissione, meriterebbe di essere esplicitamente menzionata nel trattato.
</UL><P><B>Gli orientamenti per i metodi di lavoro interno</B>
<P>La Commissione tratteggia infine alcune ipotesi circa l'adeguamento dei metodi di lavoro interno del collegio dei commissari. Si tratta di adeguamenti che non richiedono una modifica dei trattati e in merito ai quali ogni decisione spetta all'istituzione stessa.
<P>Per qualsiasi informazione complementare sulla CIG consultare il sito: <A HREF="/igc2000">http://europa.eu/igc2000</A><p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><B> </B></SUP><SUP><B>COM (2000) 34 </B></SUP><SUP><B> La riforma istituzionale al servizio dell'allargamento (26 gennaio 2000).</B></SUP>
