					<p align="right"><b>IP/05/1473</b></p>
<p align="right">Brussell, l-24 ta' Novembru 2005</p>
<h1>
<a name="Heading4"></a><a name="Heading4"></a><b>L-UE tirriforma
radikalment is-settur taz-zokkor tagħha biex tagħti lill-produtturi
futur kompetittiv għal żmien twil</b></h1>
<p><b><i>Illum, il-ministri ta’ l-agrikoltura ta’ l-Unjoni Ewropea
laħqu ftehim politiku dwar riforma wiesgħa ta’ l-Organizazzjoni
Komuni tas-Suq għaz-zokkor, ibbażata fuq il-proposta li
ppreżentat il-Kummissjoni Ewropea f'Ġunju. Ir-riforma se ttejjeb
l-kompetittività u l-orjentazzjoni lejn id-dinamika tas-suq tas-settur
taz-zokkor ta' l-UE, tiggarantilu futur vijabbli fit-tul, u
ssaħħaħ il-pożizzjoni ta' l-UE għan-negozjati
fil-fażi preżenti tat-taħdidiet dwar il-kummerċ dinji.
Sistema li baqgħet ftit jew wisq l-istess għal kwazi 40 sena se
tinġieb f'konformità mal-bqija tal-Politika Agrikola Komuni (PAK)
rriformata. Il-prezz garantit għaz-zokkor l-abjad se jitnaqqas b’36
fil-mija fuq 4 snin; il-bdiewa se jkunu ikkumpensati, bħala medja,
għal 64.2 fil-mija tat-tnaqqis fil-prezz permezz ta’ pagament
diżakkopjat – li se jkun marbut mar-rispett lejn l-istandards
ambjentali u tal-ġestjoni ta’ l-art u jiżdied mal-Ħlas
Uniku għall-Azjendi Agrikoli; dawk il-pajjiżi li jċedu iktar
min-nofs il-kwota tal-produzzjoni tagħhom se jkunu intitolati li
jħallsu pagament akkopjat addizzjonali ta’ 30 fil-mija tat-telf
fid-dħul għal perijodu temporanju ta’ ħames snin; skema
ġeneruża ta’ ristrutturar volontarju se tiġi stabbilita
biex tipprovdi inċentivi lil dawk il-produtturi inqas kompetittivi biex
jitilqu mis-settur; ix-xiri ta’ intervent tal-produzzjoni żejda se
jinqata’ wara erba’ snin. Il-pajjiżi li qegħdin
jiżviluppaw se jkomplu jgawdu minn aċċess preferenzjali
għas-suq ta' l-UE bi prezzijiet attraenti. Dawk il-pajjiżi ta'
l-Afrika, il-Karibew u l-Paċifiku (</i>ACP<i>) li għandhom bżonnu
se jkunu eliġibbli għal pjan ta’ assistenza li jiswa
€ 40 miljun għall-2006, li se jwitti t-triq għal iktar
assistenza. </i></b></p>
<p>"Jiena tassew kuntenta b’dan il-Ftehim storiku,” qalet Mariann
Fischer Boel, il-Kummissarju għall-Agrikoltura u l-Iżvilupp Rurali.
“Nifraħ lill-Ministri għad-deċiżjoni
kuraġġuża u intraprendenti tagħhom li ssir riforma f'settur
li ħadd ma kien kapaċi jew xtaq jirriforma fil-passat. Kienet
biċċa xogħol iebsa imma s-sens komun rebaħ. Dan il-ftehim se
jagħti futur vijabbli u kompetittiv lis-settur taz-zokkor ta’ l-UE.
It-teħid ta' l-azzjoni issa jfisser li għandna l-fondi disponibbli
biex intaffu t-tbatija li se jġib miegħu r-ristrutturar tas-settur, li
huwa bżonn assolut, u biex nikkumpensaw lill-bdiewa.  Dan il-ftehim joffri
ċertezza fit-tul lis-settur. Mhux se jiswa ċenteżmu iktar
mir-riżorsi pubbliċi. Huwa wkoll importanti ħafna esternament.
Il-politika l-ġdida tagħna se tiffavorixxi l-kummerċ,
għalhekk se ssaħħaħ il-pożizzjoni tagħna
fil-laqgħa ministerjali tad-<i>WTO</i> f’Ħong Kong ix-xahar
id-dieħel. Il-bdiewa se jirċievu pagament dirett, fil-parti l-kbira
diżakkopjat minn mal-produzzjoni. Mill-2009, l-iktar pajjiżi foqra
tad-dinja se jkollhom aċċess kompletament ħieles għas-suq
tagħna. L-UE se tibqa’ suq attraenti għall-pajjiżi li
qegħdin jiżviluppaw fejn ibigħu z-zokkor tagħhom, u
aħna se noffru lis-soċji ta’ l-<i>ACP </i>assistenza finanzjarja
biex jadattaw għat-tibdiliet.  Dan il-ftehim se jassigura wkoll li
aħna niġu konformi malajr mal-Bord riċenti tad-<i>WTO</i>.”
</p>
<p>Is-settur taz-zokkor se jiġi konformi mar-riformi tal-PAK ta’
l-2003 u l-2004. Ir-riforma tikkunsidra sewwa d-dħul tal-bdiewa,
l-interessi tal-konsumaturi u l-qagħda ta' l-industrija ta'
l-ipproċessar. Ir-riforma se ssostni l-kompetittività ta' l-industrija
taz-zokkor ta' l-UE, se ttejjeb l-orjentazzjoni tagħha lejn id-dinamika
tas-suq, u se tipproduċi bilanċ sostenibbli tas-suq fi qbil ma'
l-impenji internazzjonali ta' l-UE. </p>
<p>Il-produtturi Ewropej se jgawdu minn ċerteżża fit-tul dwar
ir-regoli li għandhom jimxu magħhom. Ir-riforma tiffissa il-qafas
legali u ekonomiku għas-settur taz-zokkor Ewropew sa l-2014/2015
mingħajr ma tipprevedi klawżola ta’ reviżjoni. It-tnaqqis
ta’ 36 fil-mija huwa akkopjat ma’ fond ġeneruż
għar-ristrutturar mifrux fuq 4 snin. Il-fond għar-ristrutturar
għandu tliet għanijiet prinċipali: l-ewwel, li jipprovdi
inċentivi biex jinkoraġġixxi lil dawk il-produtturi l-inqas
kompetittivi biex iħallu l-industrija, it-tieni, li jipprovdi l-flus biex
ikopri l-impatti soċjali u ambjentali li jista’ jkollu l-għeluq
tal-fabbriki (iffinanzjar ta’ pjani soċjali jew programmi ta’
tqassim mill-ġdid ta’ l-impjegati u ta’ miżuri biex is-sit
jerġa’ jinġieb f’kondizzjoni ambjentali tajba) u t-tielet,
li jipprovdi fondi għal dawk ir-reġjuni l-iktar affetwati biex
jiżviluppaw negozju ġdid li jkunu koerenti mal-fondi strutturali u
ta’ l-Iżvilupp Rurali ta’ l-UE. </p>
<p>L-Ewropa se tibqa’ suq attraenti għall-pajjiżi li
qegħdin jiżviluppaw fejn ibigħu z-zokkor tagħhom.
Il-Kummissjoni qiegħda tipproponi wkoll skema ta’ assistenza, li
inizjalment se tkun tiswa € 40 miljun għall-2006,
għall-pajjiżi Afrikani, tal-Karibbew u tal-Paċifiku li
tradizzjonaliment jesportaw iz-zokkor lejn l-UE. Tinkiseb aktar għajnuna
fit-tul għall-perjodu 2007-2013, skond x'joħroġ
mid-diskussjonijiet dwar il-Perspettiva Finanzjarja.</p>
<p><b>Dettalji tal-ftehim: </b></p>
<p>Tnaqqis fil-prezz ta’ 36 fil-mija, mifrux fuq erba’ snin li
jibdew fl-2006/07, biex jassigura bilanċ sostenibbli tas-suq, <b>-20
fil-mija fl-ewwel sena, -27.5 fil-mija fit-tieni sena, -35 fil-mija</b>
fit-tielet sena u -36 fil-mija fir-raba' sena.</p>
<p>Kumpens lill-bdiewa b’medja ta’ 64.2 fil-mija <b>bbażat fuq
it-tnaqqis finali ta’ 36% fil-prezz.</b> L-inklużjoni ta' din
l-għajnuna fil-Ħlas Uniku għall-Azjendi Agrikoli u r-rabta
tal-ħlasijiet mar-rispett lejn l-istandards ambjentali u tal-ġestjoni
ta' l-art. </p>
<p>F’dawk il-pajjiżi li jċedu ta’ l-inqas 50 fil-mija
mill-kwota tagħhom, il-possibbiltà ta’ pagament akkopjat
addizzjonali ta’ 30 fil-mija tat-telf fid-dħul għal massimu
ta’ ħames snin, u possibbilment, għajnuna nazzjonali
limitata.</p>
<p>Il-validità ta' l-iskema l-ġdida, inkluża l-estensjoni
tas-sistema tal-kwota taz-zokkor, sa l-2014/15. L-ebda klawżola ta'
reviżjoni. </p>
<p>Il-kwoti 'A' u 'B' jiġu inkorporati fi kwota ta' produzzjoni unika. </p>
<p>It-tneħħija tas-sistema ta' intervent wara perijodu ta’
tneħħija ta’ erba’ snin u s-sostituzzjoni tal-prezz ta'
intervent bi prezz ta' referenza. </p>
<p>L-introduzzjoni ta’ sistema ta’ ħżin privat bħala
mezz ta’ sikurezza f’każ li l-prezz jaqa' taħt il-prezz
ta' referenza. </p>
<p>Skema ta' ristrutturar volontarju mifrux fuq 4 snin għall-fabbriki
taz-zokkor fl-UE u għall-produtturi ta’ l-iżoglukożju u
x-xropp ta’ l-inulina, li tkun tikkonsisti f’pagament li għandu
jinkoraġġixxi l-għeluq tal-fabbriki u r-rinunzja tal-kwota, kif
ukoll sabiex wieħed ikun jista’ jlaħħaq ma’ l-impatt
soċjali u ambjentali tal-proċess ta’ ristrutturar. </p>
<p>Dan il-pagament se jkun ta' € 730 t-tunnellata fl-ewwel u
fit-tieni sena, jinżel għal € 625 fit-tielet sena, u
€ 520 fl-aħħar sena. </p>
<p>Il-possibbiltà li tintuża parti mill-fond biex jiġu
kkumpensati l-produtturi tal-pitravi affetwati bl-għeluq tal-fabbriki. </p>
<p>Fond addizzjonali ta’ diversifikazzjoni għall-Istati Membri fejn
il-kwota tiġi mnaqqsa b’ammont minimu, li jiżdied skond ma
tiżdied ir-rinunzja tal-kwota. </p>
<p>Dawn iż-żewġ pagamenti se jkunu ffinanzjati minn <i>levy</i>
fuq id-detenturi tal-kwota, fuq tliet snin. </p>
<p>Il-pitravi zokkrija għandhom jikkwalifikaw għall-ħlasijiet
<i>set-aside</i> meta mkabbra bħala wċuħ li mhumiex maħsuba
għall-ikel u għandhom ikunu ukoll eliġibbli
għall-għajnuna għall-uċuħ enerġetiċi
ta’ € 45 l-ettaru. </p>
<p>Sabiex tinżamm ċerta produzzjoni fil-pajjiżi “C”
attwali li jipproduċu z-zokkor, ammont addizzjonali ta’ 1.1 miljun
tunnellata se jkun disponibbli mal-ħlas ta' darba li jikkorispondi
għall-ammont ta' għajnuna għar-ristrutturar għal kull
tunellata fl-ewwel sena. </p>
<p>Iz-zokkor għall-industriji kimiċi u farmaċewtiċi u
għall-produzzjoni tal-bijoetanol se jiġi eskluż mill-kwoti
tal-produzzjoni. </p>
<p>Żieda fil-kwota ta’ l-iżoglukożju ta’ 300 000
tunnellata għall-kumpaniji produtturi eżistenti tiddaħħal
fuq perijodu ta’ tliet snin b’żieda ta’ 100 000
tunnellata kull sena.<br>Il-possibbiltà li tinxtara iktar kwota ta’
l-iżoglukożju fl-Italja (60 000 tunnellata, l-Iżvezja
35 000 tunnellata u l-Litwanja 8 000 tunnellata) bil-prezz ta’
l-għajnuna għar-ristrutturar.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm
</a></p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

