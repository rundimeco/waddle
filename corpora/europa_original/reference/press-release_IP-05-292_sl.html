					<p align="right"><b>IP/05/292</b></p>
<p align="right">Bruselj, 15. marec 2005</p>
<h1>
<a name="Heading4"></a><b>Epidemija debelosti: Markos Kyprianou
napoveduje ukrepe spričo povečanega števila otrok s prekomerno
težo</b></h1>
<p><b><i>Markos Kyprianou, evropski komisar za zdravje in varstvo
potrošnikov, se namerava skupaj z živilsko industrijo in
potrošniki, zdravstvenimi strokovnjaki in političnimi vodji resno
lotiti evropske epidemije debelosti, saj se po najnovejših podatkih
število predebelih šoloobveznih otrok v EU vsako leto poveča za
približno 400.000. Iz podatkov Mednarodne skupine za debelost (IOTF) se da
razbrati, da je bila razsežnost evropskega problema z debelostjo morda
podcenjena predvsem zaradi pomanjkljivega poročanja nekaterih držav o
tem pojavu, in da je v EU morda tudi več kot 200 milijonov odraslih
pretežkih ali debelih. „Debelost zelo hitro narašča in
vedno širši obseg pasu Evrope se odraža v poraznem stanju zdravja
ljudi in ogromnih stroških. Naš kontinent se sooča z epidemijo
debelosti v nič manjši meri kot Severna Amerika. Še posebej me
vznemirja naraščanje prekomerne teže in debelosti med
šolskimi otroki,“ je izjavil komisar Kyprianou. „Platforma za
ukrepanje EU (Platform for Action EU), s katero začenjamo danes, je odgovor
Evrope na ta izziv. Poslovni svet, civilna družba in vlada morajo s
skupnimi močmi zajeziti rast debelosti med našimi
otroki.“</i></b></p>
<p>Komisar Kyprianou je še povedal: „<i>Platforma bo vključevala
prostovoljne pobude na področju informiranja potrošnikov in
izobraževanja,trženja in oglaševanja, spodbujanja telesnih
aktivnosti, kombiniranja prehrane in velikosti obrokov. Upam, da bomo prve
pobude, ki naj bi imele takojšen učinek, sprejeli že leta 2006.
Bistveno vprašanje pa je, ali lahko projekt, s katerim začenjamo danes
, obrodi sadove</i>.“</p>
<p>Naraščanje pojava debelosti, predvsem med mladimi, je alarmantno za
zdravstvene strokovnjake. Debelost je dejavnik tveganja za mnoge resne bolezni,
vključno z boleznimi srca, hipertonijo, kapjo, dihalnimi okvarami,
artritisom in nekaterimi oblikami raka. Evropska epidemija debelosti je že
na seznamu krivcev za povečanje števila ljudi, obolelimi za diabetesom
tipa 2. Slaba prehrana in pomanjkanje gibanja sta med glavnimi vzroki za
skrajšano pričakovano življenjsko dobo v Evropi, debelost pa
ustvarja od 2 do 8 % stroškov zdravstva. </p>
<p>Platforma za ukrepanje pri prehrani in telesni aktivnosti (The European
Platform for Action on Diet and Physical Activity) združuje ključne
predstavnike prehrambene industrije, trgovine na drobno, gostinskih dejavnosti
in oglaševalskih agencij, organizacij potrošnikov in nevladnih
zdravstvenih organizacij iz cele EU. Platforma je imela danes svoj prvi
sestanek. Udeležili so se ga ustanovni člani komisar Markos Kyprianou,
luksemburški minister za zdravje Mars Di Bartolomeo in predsedujoči
parlamentarnega Odbora za okolje, javno zdravje in varnost hrane Karl-Heinz
Florenz MEP, skupaj s predstavniki podjetij, civilne družbe in organizacij
iz javnega sektorja.</p>
<p>V prihajajočih mesecih bodo člani Platforme predložili
načrt ukrepov z razčlembo dejavnosti, s katerimi bodo spodbujali bolj
zdravo prehrano ali pozivali ljudi h gibanju. Platforma EU namerava podpreti
državne in lokalne pobude preko svojih članov in pomagati katalizirati
nove pobude v vsej EU. Platforma bo delovala tudi kot forum, v katerem bodo
lahko sodelujoči podrobno spremljali medsebojne dejavnosti v boju zoper
debelost in preverjali, ali se obveznosti dejansko izpolnjujejo.</p>
<p><b>Dodatne informacije:</b></p>
<p>Vse informacije v zvezi z IOTF in današnjo Platformo najdete na <a
href="http://ec.europa.eu/health/ph_determinants/life_style/nutrition/platform/launch_en.htm">http://ec.europa.eu/health/ph_determinants/life_style/nutrition/platform/launch_en.htm</a></p>
<p>Za več informacij o Platformi glej tudi <a
href="/rapid/pressReleasesAction.do?reference=IP/05/91&format=HTML&aged=0&language=EN&guiLanguage=fr">MEMO/05/91</a>.</p>

