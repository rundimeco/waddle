					<p align="right"><b>IP/05/1472</b></p>
<p align="right">Brüsszel, 2005. november 24.</p>
<h1>
<a name="Heading4"></a><b>Egyesülések: A Bizottság
jóváhagyja az Exel Deutsche Post általi
felvásárlását</b></h1>
<p><b><i>Az Európai Bizottság a közösségi
összefonódás-ellenőrzési rendelet értelmében
jóváhagyta az Exel brit logisztikai és
szállítmányozó vállalat tervezett
felvásárlását a Deutsche Post által (ez utóbbi
tulajdonában van a DHL és a Danzas is). A Bizottság úgy
véli, hogy bár a Deutsche Post ezzel növeli jelenlétét
azokon a piacokon, amelyeken az Exel működik, más cégek
továbbra is képesek lesznek hatékonyan versenyezni a Deutsche
Posttal. A Bizottság arra a következtetésre jutott, hogy a
tervezett ügylet nem fogja jelentősen korlátozni a hatékony
versenyt az Európai Gazdasági Térség (EGT)
területén, vagy annak bármely részén.</i></b></p>
<p>Az Exel és – leányvállalatain, a DHL-en és a
Danzas-on keresztül – a Deutsche Post egyaránt az európai
szerződéses logisztikai és szállítmányozási
piacokon tevékenykedik. A Deutsche Post a kapcsolódó piacokon is
jelen van, mint például a hagyományos és expressz csomag-,
valamint a dokumentumszállítás területén.</p>
<p>A Bizottság úgy találja, hogy az ügylet
Finnországban, Magyarországon és Svédországban a piaci
részesedés jelentős növekedésével jár a
légi szállítmányozás területén. A piac
Bizottság által elvégzett vizsgálatának eredményei
alapján azonban kitűnik, hogy a vevők erős
alkupozícióval rendelkeznek, és gyakran több
szállítót foglalkoztatnak. A Bizottság azt is
megállapította, hogy a Deutsche Post továbbra is erős
versennyel néz szembe a szolgáltatások hasonló
skáláját kínáló más vállalatok, mint
például a UPS, a TNT vagy a Kuehne + Nagel részéről.
Így tehát a vásárlók az egyesülés után
is találnak majd alternatív szolgáltatásokat
versenyképes áron kínáló vállalatokat. Ezen
felül a bizottsági piacvizsgálat arra is rámutatott, hogy a
légi szállítmányozás piaca európai szintű
lehet, és ezen a szélesebb piacon a gazdálkodó szervezet
egyesülés utáni piaci részesedése alacsonyabb, mint a
finn, magyar vagy svéd piacon.</p>

