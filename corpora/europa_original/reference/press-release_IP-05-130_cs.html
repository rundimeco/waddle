					<p align="right"><b>IP/05/130</b></p>
<p align="right">V Bruselu dne 2. února 2005</p>
<h1>
<a name="Heading4"></a><b>Komise zahajuje náročnou a
rozsáhlou strategii hospodářského růstu a
zvyšování zaměstnanosti v
EU</b></h1>
<p><b><i>Evropská komise dnes předložila novou strategii EU pro
rozvoj hospodářského růstu a zaměstnanosti.  Jejím
cílem je oživení tzv. lisabonské agendy, tj. programu
ekonomické reformy EU z roku 2000.  Navrhovaná opatření by
podle Evropské komise mohla v roce 2010 vést k 3% růstu HDP a k
vytvoření 6 miliónů pracovních míst.  To je
jistě pádný důvod k okamžitému jednání.
Lisabonská strategie totiž  ani pět let po svém
zahájení nepřinesla očekávané výsledky. Pro
zachování budoucího udržitelného rozvoje EU je
třeba posílit konkurenceschopnost Unie a dát její ekonomice
nový impuls. Komise stanovila konkrétní akční program
pro EU a její členské státy, který má zajistit
udržitelný hospodářský růst a
kvalitnější pracovní příležitosti.
Vyzývá proto členské státy, aby na jarním
zasedání Evropské rady ve dnech 22. a 23. března
vytvořily nové partnerství EU pro zvýšení
hospodářského růstu a zaměstnanosti.</i></b></p>
<p>Předseda Komise Barroso řekl: „Evropa se musí
zlepšit. To, co dnes navrhujeme, uvolní obrovský ekonomický
potenciál. Je to potřebné k udržení modelu
evropské společnosti, který si tolik ceníme.  Je to
základ sociální spravedlnosti a příležitosti pro
každého. Naše úsilí neochabuje. Cíle
stanovené v Lisabonu byly správné, nebyly však
dostatečně uskutečňovány. Poučení z
minulých pěti let je, že musíme tento program
přepracovat a zajistit, aby přinesl výsledky.  Tato nová
strategie je pro nás  ten správný nástroj ke
splnění uvedených cílů. Ve skutečnosti nejde jen o
fakta a čísla na papíře. Jde o jejich dopad na životy
lidí: jak zaplatíme naše vzdělání, důchody,
sociální služby a zdravotní péči. Museli jsme
zvolit priority a za těmito návrhy jsou obtížná
rozhodnutí. Naším cílem je a zůstane
udržitelný rozvoj. Komise se na své cestě k
hospodářské obnově nenechá nikým
brzdit.“</p>
<p>Místopředseda Günter Verheugen dodal: „Tentokrát to
musíme udělat správně. Musíme spojit síly a
uskutečnit to, co našim občanům leží nejvíce
na srdci, tj. opatřit jim práci. Přitom je jasné, že
žádné zázračné řešení neexistuje.
Chceme se pustit do práce v duchu partnerství a stanovit
politický rámec pro zajištění
hospodářského růstu a zvýšení
zaměstnanosti. Komise přispěje svým dílem k tomu, aby
podniky mohly nadále dobře hospodařit.“</p>
<p>Evropská komise dnes předložila svá politická
doporučení pro průběžné hodnocení tzv.
lisabonské agendy. Aby se přešlo od slov k činům, je
podle Komise zapotřebí nová podpora a je nutné se
zaměřit na splnění cílů, kterých bude
méně ale které jsou reálné a nezbytné.
Lisabonský program se odchýlil od svých cílů v
důsledku kombinace několika faktorů: hospodářských
podmínek, mezinárodní nestability, pomalého pokroku v
členských státech a postupné ztráty politického
úsilí. </p>
<p>Vzhledem ke stárnutí společností v Evropě a k
vzrůstající mezinárodní konkurenci   zemí s
levnější pracovní silou, např. Indie a Číny,
musí Evropa zvýšit produktivitu a zaměstnávat více
lidí.  </p>
<p>Komise navrhla konkrétní akční program, který je
zaměřený na následující cíle:</p>
<p><b>Evropa – atraktivnější místo pro investice i
pracovní místa</b></p>
<ul>
<li>Dokončení jednotného trhu v oblastech, které mohou
zajistit skutečný růst a zvýšení
zaměstnanosti a které mají bezprostřední význam
pro spotřebitele (vyvážená dohoda o služby,
regulovaná povolání, energie, veřejné zakázky a
finanční služby, vyvážená dohoda o systému
REACH, tj. nový rámec pro chemikálie, který bere do
úvahy dopad konkurenceschopnosti, inovací a malých a
středních podniků).</li>
<li>Zajištění otevřeného a konkurenčního trhu
uvnitř i vně Evropy: přesměrování
státních podpor do odvětví s vyšším
potenciálem růstu, vytváření příznivého
podnikatelského prostředí pro malé a střední
podniky, zpřístupnění trhů v třetích
zemích, zjednodušení evropských a národních
předpisů.</li>
<li>Zlepšení evropských a národních předpisů
s cílem snížit administrativní náklady. </li>
<li>Rozšíření a zlepšení evropské
infrastruktury.</li>
<li>Snaha o prosazení patentu Společenství a posun vpřed v
oblasti konsolidovaného základu daně z příjmu
podniků.</li></ul><p><b>Znalosti a inovace pro růst</b></p>
<ul>
<li>Zvýšení výdajů na výzkum a vývoj na 3 %
HDP.</li>
<li>Podpora  informačních a komunikačních technologií
(IKT).</li>
<li>Podpora rozvoje inovačních míst spojujících
regionální střediska, univerzity a podniky.</li>
<li>Podpora evropských plánů v oblasti technologií
pomocí veřejného a soukromého partnerství.</li>
<li>Podpora silné evropské průmyslové základny
mobilizací partnerství veřejného a soukromého sektoru.
</li>
<li>Komise navrhuje vytvoření Evropského technologického
institutu, ve kterém by byly soustředěny nejlepší
myšlenky, nápady a podniky
Evropy.</li></ul><p><b>Vytváření většího
počtu kvalitnějších pracovních
příležitostí</b></p>
<ul>
<li>Zainteresovat více lidí na hledání
zaměstnání, zejména opatřeními na
snížení nezaměstnanosti mládeže (Evropská
iniciativa mládeže) a modernizací systému
sociálního zabezpečení.</li>
<li>Zvyšovat přizpůsobivost pracovníků a podniků a
pružnost trhů práce odstraňováním
překážek volnému pohybu pracovních sil.</li>
<li>Reformou strukturálního fondu a fondu soudržnosti EU
investovat do lidského kapitálu a přispívat k
lepšímu vzdělávání a zvyšování
kvalifikace.</li></ul><p><b>Partnerství:</b> Společná
odpovědnost Unie a členských států za širokou
oblast  politiky zaměstnanosti, makroekonomické politiky a
strukturální reformy vyžaduje uzavírání
partnerství. Akční program jasně rozlišuje mezi
opatřeními na úrovni členských států a na
úrovni Evropské unie. Vychází ze zkušeností
získaných z programu vnitřního trhu a určuje
odpovědnosti, stanoví lhůty a sleduje dosažený pokrok.
Vlády by měly jmenovat „pana nebo paní Lisabon“,
který bude za provádění programu odpovědný.</p>
<p>Program zjednodušuje realizační mechanismus. Existuje pouze
jeden národní akční program a po rozsáhlých
konzultacích následuje jedna národní
prováděcí zpráva.</p>
<p><b>Náročnost není zadarmo:</b> Komise bude schopna splnit
své cíle v oblasti investic a soudržnosti pouze tehdy, budou-li
členské státy ochotny přispět do rozpočtu EU
prostředky odpovídajícími jejich zásadním
hospodářským a sociálním prioritám a
společným závazkům.   </p>

