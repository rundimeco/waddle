					<p align="right"><b>IP/06/733</b></p>
<p align="right">Bruxelles, 2 iunie 2006</p>
<h1>
<a name="Heading4"></a><b>Gripa aviară:</b><b> interzicerea
importului pentru toate tipurile de păsări şi produse pe
bază de carne de pasăre din România</b></h1>
<p>Comitetul Permanent pentru Lanţul Alimentar şi Sănătatea
Animalelor a aprobat un proiect de propunere al Comisiei privind extinderea
interdicţiei la import pentru păsările vii şi produsele din
carne de pasăre provenite de pe întreg teritoriul României.
Propunerea a fost lansată ca urmare a faptului că virusul pestei
aviare H5N1 s-a extins cu repeziciune în România, din momentul în
care gripa aviară a reapărut în ţară la mijlocul lunii
mai. În cadrul reuniunii de astăzi, autorităţile române
au prezentat un raport detaliat asupra situaţiei din ţară privind
gripa aviară, precum şi măsurile pe care le-au  adoptat pentru
combaterea acestei maladii, inclusiv o trecere în revistă a
procedurilor de diagnosticare la faţa locului de către laboratoarele
specializate în gripa aviară. Autorităţile române au
depistat un focar în afara zonei care se află deja sub restricţie
în momentul actual, de la care au fost deja interzise importurile de
păsări şi produse pe bază de carne de pasăre de
către Comisia Europeană (<a
href="/rapid/pressReleasesAction.do?reference=IP/06/590&format=HTML&aged=0&language=EN&guiLanguage=en">consultaţi
IP/06/590</a>). România aplică măsuri drastice de control şi
eradicare în judeţele afectate, în timp ce, în toate cele 42
de judeţe ale ţării, sunt în vigoare măsuri
suplimentare de biosecuritate. Cu toate acestea, încă se mai
depistează şi alte focare, iar situaţia este monitorizată
îndeaproape de către Comisie. Măsurile luate vor fi reanalizate
în cadrul reuniunii Comitetului Permanent pentru Lanţul Alimentar
şi Sănătatea Animalelor ce va avea loc în iulie 2006.</p>

