					<p align="right"><b>IP/05/1473</b></p>
<p align="right">Bruselj, 24. novembra 2005</p>
<h1>
<a name="Heading4"></a><a name="Heading4"></a><b>EU uvaja temeljito
reformo sektorja sladkorja, s čimer se proizvajalcem omogoča
dolgoročna konkurenčna prihodnost</b></h1>
<p><b><i>Ministri za kmetijstvo Evropske unije so danes na podlagi predloga, ki
ga je junija predložila Komisija, dosegli politični dogovor glede
obsežne reforme skupne ureditve trga sladkorja. Reforma bo povečala
konkurenčnost in tržno usmerjenost sektorja sladkorja EU, mu
zagotovila dolgoročno uspešno prihodnost in okrepila pogajalski
položaj EU v trenutnem krogu svetovnih trgovinskih pogajanj. Sistem, ki je
v veliki meri ostal nespremenjen približno 40 let, bo po reformi usklajen s
preostalimi področji reformirane skupne kmetijske politike. Zajamčena
cena za beli sladkor se bo v štirih letih znižala za 36 %; kmetje bodo
prejeli nadomestilo v višini povprečno 64,2 % znižanja cene v
obliki proizvodno nevezanega plačila, ki bo povezano z upoštevanjem
okoljskih standardov in standardov upravljanja zemljišč ter dodano
enotnemu plačilu na kmetijo; države, ki se odrečejo več kot
polovici svoje proizvodne kvote, bodo upravičene do izplačila
dodatnega vezanega plačila v višini 30 % izgube dohodka v
začasnem petletnem obdobju; oblikovana bo ugodna prostovoljna shema za
prestrukturiranje, da bi spodbudili manj konkurenčne proizvajalce k
zapustitvi sektorja; intervencijski odkup presežkov proizvodnje bo po
štirih letih odpravljen. Države v razvoju bodo še naprej imele
preferenčni dostop do trga EU po ugodnih cenah. Države AKP, za katere
je potreben načrt pomoči, bodo v letu 2006 upravičene do
načrta pomoči v vrednosti 40 milijonov EUR, ki bo omogočil
nadaljnjo pomoč.</i></b></p>
<p>„S tem zgodovinskim dogovorom sem zadovoljna“, je dejala Mariann
Fischer Boel, komisarka za kmetijstvo in razvoj podeželja.
„Čestitam ministrom za njihovo pogumno in drzno odločitev, da
izpeljejo reformo sektorja, ki je nihče ni mogel ali hotel izpeljati v
preteklosti. Bilo je težko, toda zdrava pamet je prevladala. Ta dogovor bo
sektorju sladkorja EU omogočil uspešno in konkurenčno prihodnost.
Za ukrepanje imamo sedaj sredstva, s katerimi bomo ublažili težavno
prestrukturiranje sektorja, ki je resnično nujno, in kmetom izplačili
nadomestila. Ta dogovor sektorju zagotavlja dolgoročno gotovost. Zanj iz
javnih sredstev ne bodo porabljeni dodatni zneski. Dogovor je pomemben tudi
izven EU. Naša nova politika bo ugodna za trgovino, kar bo okrepilo
naš položaj na srečanju ministrov STO v Hongkongu naslednji
mesec. Kmetje bodo prejeli neposredno plačilo, ki v glavnem ne bo vezano na
proizvodnjo. Od leta 2009 bodo najrevnejše države na svetu imele
popolnoma prost dostop do našega trga. EU bo še naprej privlačen
trg za prodajo sladkorja iz držav v razvoju, partnerjem iz držav AKP
pa bomo zagotovili finančno pomoč za prilagoditev spremembam. Ta
dogovor bo zagotovil tudi hitro uskladitev s sedanjim odborom STO.“ </p>
<p>Sektor sladkorja se bo uskladil z reformami SKP iz let 2003 in 2004. Reforma
v celoti upošteva prihodke kmetov, interese potrošnikov in
položaj predelovalne industrije. Utrjuje konkurenčnost industrije
sladkorja EU, izboljšuje njeno tržno usmerjenost in vzpostavlja
trajnostno tržno ravnotežje v skladu z mednarodnimi obveznostmi EU.
</p>
<p>Evropskim proizvajalcem je sedaj zagotovljena dolgoročna gotovost glede
pravil, ki jim morajo slediti. Z reformo je določen gospodarski in pravni
okvir za evropski sektor sladkorja do leta 2014/2015, klavzula o pregledu pa ni
predvidena. Šestintridesetodstotno znižanje cen bo skupaj z bogatim
skladom za prestrukturiranje trajalo štiri leta. Sklad za prestrukturiranje
ima tri glavne cilje: prvič, zagotoviti spodbude za manj konkurenčne
proizvajalce, da bi lažje zapustili sektor; drugič, zagotoviti denar
za obvladovanje družbenih in okoljskih posledic zaprtja tovarn
(financiranje družbenih načrtov ali programov prerazporejanja in
ukrepov za vrnitev območja v dobro okoljsko stanje) in tretjič,
zagotoviti sredstva najbolj prizadetim regijam, da bi lahko razvile nove
dejavnosti v skladu z evropskimi strukturnimi skladi in skladi za razvoj
podeželja. </p>
<p>Evropa bo ostala privlačen trg za prodajo sladkorja iz držav v
razvoju. Komisija predlaga tudi načrt pomoči za afriške, karibske
in pacifiške države, ki tradicionalno izvažajo sladkor v EU, v
izhodiščni vrednosti 40 milijonov EUR za leto 2006. Za obdobje
2007–2013 bo zagotovljena nadaljnja dolgoročna pomoč glede na
izid razprav o finančni perspektivi.</p>
<p><b>Podrobnosti dogovora: </b></p>
<p>Znižanje cen za 36 % v štirih letih z začetkom leta 2006/2007
za zagotovitev trajnostnega ravnotežja trga, in sicer za 20 % v prvem letu,
za 27,5 % v drugem letu, za 35 % v tretjem letu in za 36 % v četrtem
letu.</p>
<p>Nadomestilo kmetom v višini povprečno 64,2 % znižanja cen,
izračunano na podlagi šestintridesetodstotnega znižanja cen v
zadnjem letu. Vključevanje te pomoči v enotno plačilo na kmetijo
in povezovanje plačil za upoštevanje okoljskih standardov in
standardov upravljanja zemljišč. </p>
<p>V državah, ki se odrečejo vsaj 50 % svoje kvote, možnost
dodatnega vezanega plačila v višini 30 % izgube dohodka za obdobje
največ petih let in možnost omejene državne pomoči.</p>
<p>Veljavnost nove ureditve, vključno z razširitvijo sistema kvot za
sladkor, do leta 2014/2015, brez klavzule o pregledu. </p>
<p>Združevanje kvot „A“ in „B“ v enotno proizvodno
kvoto. </p>
<p>Odprava intervencijskega sistema v obdobju štirih let in nadomestitev
intervencijske cene z referenčno ceno. </p>
<p>Uvedba sistema zasebnega skladiščenja kot varnostne mreže v
primeru, da se tržna cena spusti pod referenčno ceno. </p>
<p>Prostovoljni načrt za prestrukturiranje, ki traja 4 leta, za evropske
tovarne sladkorja, proizvajalce izoglukoze in inulinskega sirupa, ki
vključuje plačila za spodbujanje zaprtja tovarn in odrekanje kvoti,
kot tudi boljše obvladovanje družbenih in okoljskih posledic procesa
prestrukturiranja. </p>
<p>To plačilo bo znašalo 730 EUR na tono v prvem in drugem letu ter se
bo zmanjšalo na 625 EUR v tretjem in 520 EUR v zadnjem letu. </p>
<p>Možnost uporabe dela tega sklada za nadomestila pridelovalcem sladkorne
pese, ki jih je prizadelo zaprtje tovarn. </p>
<p>Za države članice, v katerih se kvota zmanjša za minimalni
znesek, dodaten sklad za diverzifikacijo, ki se povečuje z višino
kvote, ki se ji države odrečejo. </p>
<p>Obe navedeni plačili bosta financirani z dajatvami imetnikov kvote, ki
bodo trajale tri leta. </p>
<p>Sladkorna pesa bo upravičena do plačil za praho, če bo gojena
kot neprehrambena kultura in bo izpolnjevala pogoje za pomoč za energijske
kulture v višini 45 EUR/hektar. </p>
<p>Da bi ohranili del proizvodnje v trenutnih državah proizvajalkah
sladkorja skupine „C“, bo na voljo dodatna količina v
višini 1,1 milijona ton za enkratno plačilo, ki ustreza znesku
pomoči za prestrukturiranje na tono v prvem letu. </p>
<p>Sladkor za kemično in farmacevtsko industrijo in za proizvodnjo
bioetanola bo izvzet iz proizvodnih kvot. </p>
<p>Zvišanje kvote za izoglukozo za 300 000 ton obstoječim proizvodnim
podjetjem, v obdobju treh let, z letnim zvišanjem v višini 100 000
ton.<br>Možnost za dodatno kvoto za izoglukozo v Italiji (60 000 ton), na
Švedskem (35 000 ton) in v Litvi (8000 ton) po nakupni ceni, ki ustreza
znesku pomoči za prestrukturiranje.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

