					<p align="right"><b>IP/05/1392</b></p>
<p align="right">Briuselis, 2005 m. lapkričio 9 d.</p>
<h1>
<a name="Heading4"></a><b>Konsolidacija, sąlygotumas,
informavimas – plėtros politikos strategija</b></h1>
<p><b><i>Šiandien Komisija priėmė bendrą valstybių
kandidačių Kroatijos ir Turkijos bei potencialių Vakarų
Balkanų valstybių kandidačių plėtros strategiją.
Ši strategija paremta trimis principais: ES plėtros
įsipareigojimų konsolidacija, sąžiningo ir griežto
sąlygotumo taikymu ir geresniu informavimu apie
plėtrą.</i></b></p>
<p>Kroatija ir Turkija yra valstybės kandidatės, o Vakarų
Balkanų šalys turi aiškią perspektyvą integruotis
į Europą. Kai šios šalys įvykdys griežtus stojimo
reikalavimus, Europos Sąjunga laikysis savo įsipareigojimo. Tuo
pačiu ES privalo geriau informuoti šalis apie stojimo proceso tikslus
ir iššūkius.</p>
<p>Pristatydamas plėtros strategiją, plėtros komisaras Olli Rehn
sakė: „Atsakingai valdomas plėtros procesas yra viena
galingiausių ir sėkmingiausių ES politikos priemonių. ES
trauka skatina šalių demokratinius ir ekonominius pokyčius.
Visų Europos šalių piliečiams naudinga turėti kaimynus
su stabilia demokratine santvarka ir klestinčia rinkos ekonomika. ES negali
nusimesti savo atsakomybės. Tačiau plėtros tempas taip pat turi
priklausyti nuo ES pajėgumo priimti naujas nares“.</p>
<p>Reikalaudama įvykdyti savo kriterijus, ES privalo išlikti
griežta, bet tinkamai atlyginti už pasiektą pažangą.
Šalys, siekiančios įstoti į ES, iš vieno proceso
lygmens į kitą pereiti gali tik įvykdžiusios žemesniojo
lygmens sąlygas. Komisija padės šalims ir stebės jų
pažangą.</p>
<p>Spalio 3 d. pradėjus derybas dėl stojimo, prasidėjo
naujas ES santykių su Kroatija ir Turkija etapas. Derybų pagrindu taps
šalių pasiekimai, o jų tempas priklausys nuo šalies
pažangos įgyvendinant narystei keliamus reikalavimus.</p>
<p>Kitoms Vakarų Balkanų šalims Komisija siūlo Europos
perspektyvų įgyvendinimo gaires, kuriose nustatomi etapai ir
kiekvienam etapui keliamos sąlygos. Stabilizacijos ir asociacijos
susitarimo (SAS) pasirašymas su ES yra pagrindinis šio proceso
žingsnis. Albanija iš esmės padarė pakankamą
pažangą didindama įgyvendinimo pajėgumą ir taip
paruošė dirvą galutinėms deryboms dėl šio
susitarimo. Serbija ir Juodkalnija ką tik pradėjo derybas dėl
SAS, o Bosnija ir Hercegovina pradės jas netrukus.</p>
<p>Geras šalies SAS įsipareigojimų įgyvendinimo
įvertinimas (įskaitant su prekyba susijusių nuostatų
taikymą laikinuoju susitarimu) bus esminis rodiklis ES vertinant bet
kurią paraišką narystei. Remdamasi Komisijos nuomone, ES gali
suteikti šaliai kandidatės statusą. Komisija rekomenduoja Tarybai
suteikti valstybės kandidatės statusą Buvusiajai Jugoslavijos
Respublikai Makedonijai.</p>
<p>Kandidatės statusas yra politinis glaudesnio šalies ryšio su
ES pripažinimas, tačiau tai nereiškia, kad šalis gali
automatiškai pradėti derybas dėl narystės ES. Tam šalis
turi pasiekti reikalaujamą bendro atitikimo narystės reikalavimams
lygį. Šalis ypač turi atitikti politinius kriterijus, tam tikrais
atvejais įskaitant visapusišką bendradarbiavimą su
Tarptautiniu baudžiamuoju buvusios Jugoslavijos tribunolu.</p>
<p>Kosovo<sup><b><a name="fnB1" href="#fn1">[1]</a></b></sup> tolesnė
pažanga siekiant narystės ES taip pat sudaro plėtros strategijos
dalį. Europos integracija yra itin svarbi siekiant tvaraus Kosovo statuso
nustatymo, kuris sustiprintų saugumą ir stabilumą
regione.<br>Daugiau informacijos rasite: <br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=en">MEMO/O5/410</a>,
<a
href="/rapid/pressReleasesAction.do?reference=MEMO/05/411&format=HTML&aged=0&language=EN&guiLanguage=en">MEMO/05/411</a>
ir <a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=en">MEMO/05/412</a>
bei</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> reglamentuojama JT
Saugumo Tarybos rezoliucija Nr. 1244</p>


