IP/04/915
V Bruselu dne 14. července 2004
Evropská komise dnes navrhla radikální reformu
režimu EU pro cukr. Stávající systém byl silně
kritizován za to, že špatně rozděluje zdroje,
brání hospodářské soutěži, poškozuje
rozvojové země a není výhodný pro spotřebitele,
daňové poplatníky ani životní prostředí.
Komise navrhuje podstatně omezit vývozy cukru a vývozní
náhrady, zrušit intervenci, snížit produkci EU a ceny cukru
na vnitřním trhu a vyplácet pěstitelům cukrové
řepy oddělené platby. Reforma bude zahájena v červnu
2005. Měla by trvat čtyři roky, aby všem stranám
poskytla čas na přizpůsobení. Vzhledem k nejisté
situaci na mezinárodní úrovni je na rok 2008 naplánován
přezkum.
Franz Fischler, komisař EU pro zemědělství, řekl:
„   Tato reforma poskytuje odvětví cukru v EU i
rozvojovým zemím realistický výhled. Našim
spotřebitelům prospěje výraznější
tržní orientace a rozvojovým zemím menší
narušování obchodu.    "
Dopad reformy
Reforma umožní pokračovat v produkci cukru v EU na
udržitelné a konkurenceschopné úrovni. Oddělená
podpora příjmů znamená, že pěstitelé
cukrové řepy v EU budou částečně
odškodnění za ztráty příjmů formou plně
oddělených plateb. Evropští spotřebitelé a
průmyslová odvětví, která používají cukr
jako surovinu, budou mít prospěch z nižších cen.
Reforma rovněž vyřeší některé ekologické
problémy způsobené intenzivní produkcí.
Vliv na zaměstnanost
Stávající režim pro cukr nepřispívá
k uchování pracovních míst. Za posledních deset
let jich bylo v daném odvětví zrušeno
přibližně 17 000. Zatímco v roce 1990 bylo
v EU 240 cukrovarů, v roce 2001 jich bylo pouze 135 a
tato tendence bude pokračovat.
Reforma také povede k restrukturalizaci, ale s tím
rozdílem, že produkce, která zůstane, bude
konkurenceschopná a pracovní místa budou udržitelná.
Reforma poskytne průmyslu čas na přizpůsobení. Aby
Komise zmírnila sociální a ekonomické dopady
restrukturalizace, předkládá návrh režimu konverze pro
cukrovary, které již nejsou z ekonomického hlediska
životaschopné.
Nové členské státy
Vzhledem k tomu, že nové členské státy již
stávající režim pro cukr plně využívají,
měly by podle návrhu Komise dostat plné
odškodnění. Platby budou podmíněny finanční
disciplínou.
Akční plán pro země AKT
EU plně respektuje své závazky vůči zemím AKT a
Indii. Reforma jim poskytne jasnou perspektivu, zachová jejich dovozní
preference a atraktivní vývozní trh. Se zeměmi, které
budou reformou dotčeny, zahájí EU dialog na základě
akce, která bude navržena do konce roku 2004 s cílem
vymezit vhodná obchodní a rozvojová opatření. Komise
navrhne, že pro tyto země vypracuje programy, které budou
brát v úvahu jejich konkrétní situaci, aby jim pomohla
přizpůsobit se novým tržním podmínkám,
zvýšit konkurenceschopnost produkce cukru tam, kde je
životaschopná, případně podpořit diverzifikaci
produkce.
49 nejchudších zemí bude moci do EU bezcelně
vyvážet větší množství cukru.
Hlavní změny
Snížení výše institucionální podpory,
která ve dvou fázích v průběhu tří let
klesne z 632 na 421 eur na tunu.
Snížení minimální ceny cukrové řepy,
která ve dvou fázích v průběhu tří let
klesne z 43,6 na 27,4 eur na tunu.
Zrušení veřejné intervence a její nahrazení
systémem soukromého skladování.
Snížení produkční kvóty EU o 2,8
milionů tun (z 17,4 milionů tun na 14,6 milionů tun) během
čtyř let.
Snížení dotovaných vývozů o 2 miliony tun (z
2,4 milionů tun na 0,4 milionů tun).
Nové, oddělené platby pěstitelům cukrové
řepy, které částečně nahradí ztráty
příjmu (60 %).
Kvóty převoditelné mezi hospodářskými subjekty
v různých členských státech.
Režim konverze ve výši 250 eur na tunu pro podniky,
které opouštějí odvětví.
Podrobný
návrh je k dispozici na adrese:
http://ec.europa.eu/agriculture/capreform/index_en.htm
+ MEMO/04/177