					<p align="right"><b>IP/07/1385</b></p>
<p align="right">Brussels, 25.9.2007</p>
<h1>
<a name="Heading4"></a><b>Limbile deschid multe
posibilităţi:</b><b> Sărbătorim Ziua europeană a
limbilor</b></h1>
<h2>
<a name="Heading7"></a><b><i>Miercuri, 26 septembrie, Europa îşi
sărbătoreşte diversitatea lingvistică.</i></b><b><i> Ziua
europeană a limbilor, având la bază o iniţiativă
comună luată de Comisia Europeană şi de Consiliul Europei
în urma Anului european al limbilor în 2001, are loc anual pe 26
septembrie pentru a sărbători diversitatea lingvistică şi
culturală. Această Zi europeană urmăreşte trei
obiective: sensibilizarea publicului cu privire la importanţa
învăţării limbilor; sporirea gradului de cunoaştere
şi de apreciere a tuturor limbilor şi încurajarea
învăţării continue a limbilor.  În acest an, Comisia
Europeană îşi subliniază angajamentul deosebit
faţă de multilingvism organizând o serie de evenimente pentru a
sărbători Ziua europeană a limbilor în clădirile
Berlaymont şi Charlemagne şi în vecinătatea acestora,
inclusiv două seminarii la care participă experţi în
domeniul multilingvismului. De asemenea, în statele membre sunt organizate
diverse manifestări prin intermediul reţelei de antene pentru
multilingvism ale Comisiei Europene.</i></b></h2>
<p>„Limbile sunt importante pentru cetăţeni”,
consideră dl. Leonard Orban, comisar pentru multilingvism. „Acestea
deschid multe posibilităţi, deschid noi orizonturi pentru dezvoltarea
personală şi profesională a indivizilor, precum şi pentru
dezvoltarea economică. Societatea noastră are nevoie de multilingvism
din ce în ce mai mult în diverse domenii. Deoarece mobilitatea
cetăţenilor europeni se accentuează, aceştia îşi
petrec adesea o parte din viaţă departe de ţările de
origine. Capacitatea noastră de a înţelege şi de a fi
înţeleşi în diferite limbi nu se referă doar la
viaţa de zi cu zi, când putem fi puşi în situaţia de a
merge la spitale, tribunale, oficii poştale, supermarketuri etc. din alte
ţări; se referă şi la exercitarea drepturilor noastre
democratice ca europeni, inclusiv relaţiile noastre cu instituţiile
UE.”</p>
<p><b>Manifestări organizate la Bruxelles cu ocazia Zilei europene a
limbilor: </b></p>
<p>10.00-12.30 – Seminar intitulat „Diversitatea lingvistică:
un atu care trebuie valorificat la maximum” (clădirea Charlemagne).
Seminarul va fi transmis pe EbS.  </p>
<p>După întâlnirea zilnică cu presa de la prânz –
<b>Conferinţa de presă</b> a comisarului pentru multilingvism, dl.
Leonard Orban, la care va participa dl. Wolfgang Mackiewicz, raportor al
Grupului la nivel înalt în materie de multilingvism (în sala de
presă din clădirea Berlaymont).</p>
<p>14.45-17.15 – Seminar privind potenţialul mijloacelor de
comunicare în masă de a sensibiliza cu privire la
învăţarea limbilor şi de a promova multilingvismul
(clădirea Berlaymont). Seminarul va fi transmis pe EbS.<i> </i></p>
<p>O <b>expoziţie deschisă publicului</b> va fi organizată pe
Esplanadă, în faţa clădirii Berlaymont.  Deschiderea
oficială a acesteia de către <b>comisarul Orban </b>va avea loc la<b>
</b>ora<b> 14.15.</b> </p>
<p>Direcţiile Generale şi serviciile care fac parte din „familia
multilingvismului” (Oficiul pentru Publicaţii Oficiale al
Comunităţilor Europene, Direcţia Generală Educaţie
şi Cultură – unitatea responsabilă cu multilingvismul, 
Direcţia Generală Interpretare şi Direcţia Generală
Traduceri) îşi vor prezenta activitatea în cadrul
expoziţiei. Pavilionul în care se află expoziţia
găzduieşte, de asemenea, <b>o selecţie de proiecte cu caracter
lingvistic finanţate de UE.</b> Unele dintre acestea sunt interactive
şi presupun degustarea de alimente, învăţarea unei limbi
străine cu ajutorul simţurilor, mese de conversaţie etc.). </p>
<p>Mai multe <b>jocuri</b>, cum ar fi un joc interactiv cu întrebări
şi răspunsuri legate de limbi, o grilă gigantică de cuvinte
încrucişate şi un concurs de cărţi poştale, vor
avea loc pe Esplanadă. Elevii care învaţă în
şcolile din Bruxelles sunt invitaţi să participe la manifestarea
publică de pe Esplanadă.
<br><a name="_Hlt178146288"></a><a name="_Hlt178146289"></a>Lista
manifestărilor organizate în statele membre poate fi consultată
la adresa de internet </p>
<p><a
href="http://europa.eu/languages/en/home">http://europa.eu/languages/en/home</a></p>

