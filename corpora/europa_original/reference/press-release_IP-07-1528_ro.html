					<p align="right"><b>IP/07/1528</b></p>
<p align="right">Bruxelles, 17 octombrie 2007</p>
<h1>
<a name="Heading4"></a><b>Biocombustibili: ajutorul pe hectar pentru
„recoltele energetice” redus</b><b> datorită
depăşirii suprafeţei limită de două milioane de
hectare</b></h1>
<h2>
<a name="Heading7"></a><b><i>Comitetul de gestionare a plăţilor
directe a susţinut astăzi</i></b><b><i> în unanimitate propunerea
Comisiei Europene de a reduce suprafaţa pentru care agricultorii pot
solicita ajutoare speciale pentru recolte energetice în 2007, deoarece
suprafaţa eligibilă de două milioane de hectare a fost
depăşită. Ajutoarele respective au fost introduse prin reforma
politicii agricole comune din 2003 în scopul de a stimula agricultorii
să crească producţia de biocombustibili şi de energie
electrică şi termică pe bază de biomasă. Până
la o suprafaţă maximă garantată de 2 milioane de hectare,
agricultorii primesc 45 de euro pe hectar dacă au încheiat un contract
cu o întreprindere de colectare/primă prelucrare pentru a se asigura
că recolta va fi folosită pentru transformarea în produsele
energetice corespunzătoare. Dacă se depăşeşte,
suprafaţa pentru care fiecare agricultor poate solicita ajutoare se reduce
cu un coeficient care să asigure că nu se depăşeşte
bugetul de 90 de milioane de euro. Suprafaţa pentru care s-au solicitat
ajutoare în 2007 a atins aproximativ 2,84 milioane de hectare, astfel
că s-a stabilit un coeficient de 0,70337. Cu alte cuvinte, agricultorii vor
primi 45 de euro pe hectar pentru puţin peste 70% din terenul pentru care
au solicitat ajutorul. </i></b></h2>
<p>„Această plată a fost foarte utilă la stimularea
sectorului european al biocombustibililor”, a declarat Mariann Fischer
Boel, comisarul european pentru agricultură şi dezvoltare rurală.
„Însă, luna viitoare, când vom face «vizita
medicală» a politicii agricole comune, ne vom pune întrebarea
dacă mai este necesară în continuare. Există deja un
obiectiv obligatoriu pentru biocombustibili şi o piaţă
înfloritoare pentru aceştia.”</p>
<p>Statisticile prezentate de statele membre arată că cererile de
ajutoare de anul acesta s-au ridicat la aproximativ 2,84 milioane de hectare.
Totodată, în acest an, pentru prima dată, zece din
„noile” state membre care aplică schema de plată
unică au fost eligibile pentru aceste ajutoare. Suprafaţa maximă
a fost extinsă, din acest motiv, de la 1,5 la 2,0 milioane de hectare. </p>
<p>Simplificarea schemei, introdusă recent de Comisie, a contribuit,
aparent, la creşterea popularităţii schemei în rândul
agricultorilor şi pentru industria prelucrătoare. Noi elemente, cum ar
fi posibilitatea ca statele membre să înlocuiască o garanţie
cu un „sistem opţional de aprobare” a întreprinderilor de
primă prelucrare şi colectare, au redus semnificativ sarcina
administrativă. </p>
<p>Punerea în aplicare a schemei a început în 2004, când
suprafaţa acoperită totaliza 0,31 milioane de hectare. Suprafaţa
a crescut pe parcursul anilor următori (2005 – 0,57 milioane ha
şi 2006 – 1,23 milioane ha). Anul acesta, suprafaţa totală
a atins aproximativ 2,84 milioane ha. </p>
<p>Extinderea, în 2007, a suprafeţelor pentru care se aplică
schema reflectă punerea ei în aplicare cu succes în statele
membre. Interesul agricultorilor în producerea de recolte energetice a
crescut semnificativ în numai patru ani şi, în 2007, va fi
utilizat pentru prima dată în totalitate bugetul de 90 de milioane de
euro.</p>

