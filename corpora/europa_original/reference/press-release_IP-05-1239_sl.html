					<p align="right"><b>IP/05/1239</b></p>
<p align="right">Bruselj, 11 oktobra 2005</p>
<h1>
<a name="Heading4"></a><b>Reševanje življenj potnikov:
Komisija poziva države članice k izboljšanju odzivanja na klice v
sili 112</b></h1>
<p><b><i>Evropska komisija je danes pozvala države članice k
izboljšanju njihovih sposobnosti za odzivanje na klice v sili 112. Enotno
evropsko telefonsko številko za klice v sili je zdaj mogoče poklicati
s kateregakoli telefona, stacionarnega ali mobilnega, v vseh 25 državah EU,
vendar v praksi številka 112 ne deluje tako dobro, kot bi morala. Nekatere
države niso namestile virov za obravnavanje vseh zahtevanih jezikov, v
drugih še niso nameščene prave tehnologije za določitev
lokacije kličočih z mobilnih telefonov, v mnogih državah pa
ljudje enostavno ne vedo, da ta storitev obstaja. Države članice
morajo nujno vložiti dodatna sredstva, da bi rešile logistične in
jezikovne težave ter nato državljane bolje seznanile s
številko.</i></b></p>
<p>Komisarka za informacijsko družbo in medije Viviane Reding je dejala:<i>
„Ker število poslovnih potovanj strmo narašča in ker
nešteto družin počitnikuje v tujini, je ta številka
brezpogojno nujna in ni razkošni dodatek. Katero številko boste
poklicali, če ste Britanec in potrebujete reševalno vozilo na
počitnicah v Grčiji? Katero številko boste poklicali z
vašega mobilnega telefona, če imate prometno nesrečo na
Švedskem ali če gori v vašem stanovanju v Pragi? Narediti moramo
konec časom, ko je bila ta številka za klice v sili 112  „ena
najbolje varovanih evropskih skrivnosti“. In vlade morajo vložiti
potrebna sredstva, da bo to postala storitev, na katero se bo mogoče
zanesti. Ne moremo si privoščiti, da ta storitev ne bi bila
uspešna. Če ne bomo ukrepali takoj, se bodo odzivni časi na klice
v sili povečali in tako ogrozili človeška
življenja.“</i></p>
<p>Številka 112 je bila prvenstveno ustvarjena kot številka, ki bi jo
lahko uporabljali državljani na potovanjih v tujini, saj bi si morali
zapomniti le eno številko, kamorkoli gredo. Namestitev takšne
številke je bila mnogim državam v izziv, saj so morale uskladiti
delovanje več javnih organov na nacionalni in lokalni ravni. Nekatere
države članice že imajo dobre rezultate pri odzivanju na klice v
sili, zato je Komisija mnenja, da bi bila izmenjava najboljših praks po
vsej EU koristna.</p>
<p>Komisarka Reding je julija poslala pisma ministrom, odgovornim za
številko 112 v vseh 25 državah članicah, in jih prosila za
poročilo o napredku pri izvajanju in razširjanju prepoznavnosti enotne
evropske številke za klic v sili v njihovih državah. Komisija je prav
tako pozvala predstavnike vseh 25 držav članic, naj se udeležijo
današnje konference v Bruslju, da bi izmenjali najboljše prakse pri
odzivanju na klice 112. Današnja konferenca je prva te vrste, na evropski
ravni, ki združuje uprave vseh držav članic z odgovornostmi za
elektronske komunikacije in civilno zaščito. Tudi zveze
potrošnikov so bile povabljene k sodelovanju kot opazovalke. Konferenca bo
pregledala dosedanje delovanje držav članic in ugotovila potrebe po
izboljšavah na nacionalni ravni ob upoštevanju izkušenj drugih
držav članic. Te izboljšave vključujejo povečanje
jezikovnih zmogljivosti centrov za odzivanje na klice v sili, vzpostavitev
integriranih centrov, ki bi združevali vse storitve in zagotavljanje
takojšnje razpoložljivosti informacije o lokaciji
kličočega.</p>
<p>Kot nadgradnjo današnje konference bo Komisija predlagala ustanovitev
strokovne skupine delegatov iz zadevnih javnih organov, ki bo poskušala
najti praktične možnosti za izboljšanje doslej ugotovljenih
pomanjkljivosti. Komisija je mnenja, da bosta konferenca in delo strokovne
skupine pripomogla k izboljšanju kakovosti storitev za pomoč v sili,
razpoložljivih vsem državljanom EU, posebej na potovanjih.</p>
<p>Nadalje potrebujejo mnogi centri za odzivanje na klice v sili tehnološko
nadgradnjo, s katero bi se lahko odzivali na „avtomatske“ klice v
sili (eCall), ki jih bodo kmalu zmožni oddajati avtomobili v primeru
nesreče, tudi v primeru nezavesti voznika. Sistem eCall lahko centrom za
pomoč v sili sporoči vašo natančno lokacijo, če imajo
le-ti zmožnosti za obdelavo podatkov (glej <a
href="/rapid/pressReleasesAction.do?reference=IP/05/1137&format=HTML&aged=0&language=EN&guiLanguage=fr">IP/05/1137</a>).
Če bi bili vsi avtomobili v Evropi opremljeni s tehnologijo eCall, bi lahko
odzivni čas na klice v sili v podeželskih območjih zmanjšali
za 50 % in v mestnih območjih za 40%, s čimer bi rešili do 2 500
življenj letno. </p>
<p>Čeprav ozaveščenost javnosti o obstoju številke 112
narašča, je Komisija mnenja, da bi lahko storili več za njeno
razširjenost. Ko bo Komisija zadovoljna s celotno kakovostjo storitve, bo
sprožila kampanjo za obveščanje, da bi povečala
ozaveščenost širše javnosti o koristih, ki jih ponuja
številka 112.</p>
<p>Razvoj zanesljive in učinkovite storitve za pomoč v sili s
številko 112 in uporaba tehnologije eCall sta del strategije EU
„Evropska informacijska družba 2010“ (i2010) za
pospeševanje rasti in delovnih mest v digitalnem gospodarstvu. Komisarka
Reding je že nakazala svojo pripravljenost, da v celoti izkoristi
pooblastila Komisije, da se zagotovi učinkovito izvajanje sedanje
zakonodaje o elektronskih komunikacijah - vključno s pravili EU o enotni
številki za klic v sili – v vseh 25 državah članicah. </p>
<p><b>Ozadje: </b></p>
<p>Člen 26 Direktive o univerzalnih storitvah (2002/22/ES) določa, da
morajo države članice zagotoviti, da so klici na številko 112 s
stacionarnih in mobilnih telefonov brezplačni. Nadalje morajo zagotoviti
ustrezno odgovarjanje na klice. To je treba pospešiti tako, da se centrom
za pomoč v sili zagotovi možnost obdelave informacij o lokaciji
kličočega. Države članice morajo prav tako
obveščati javnost o številki 112 kot enotni evropski
številki za klic v sili.</p>
<p>Komisija in evropska avtomobilska industrija sta se februarja 2005
sporazumeli o akcijskem načrtu, katerega cilj je zagotoviti, da bo storitev
eCall od leta 2009 na voljo v vseh novih avtomobilih.<br>Več podrobnosti
najdete v priloženi brošuri :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+ <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

