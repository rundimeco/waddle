					<p align="right"><b>IP/05/130</b></p>
<p align="right">Brusel, 2. februára 2005</p>
<h1>
<a name="Heading4"></a><b>Komisia zavádza ambicióznu
stratégiu na podporu zamestnanosti a rastu v EÚ</b></h1>
<p><b><i>Európska komisia dnes predstavila novú stratégiu,
ktorá má podporiť rast a zamestnanosť v EÚ. 
Cieľom tejto stratégie je oživenie takzvanej Lisabonskej agendy
– programu hospodárskej reformy EÚ z roku 2000. Európskou
komisiou dnes navrhnuté opatrenia by mohli zvýšiť HDP o 3 %
do roku 2010 a vytvoriť viac ako 6 miliónov pracovných miest.
Prijatie okamžitých krokov je úplnou nevyhnutnosťou,
keďže Lisabonská stratégia ani päť rokov po svojom
zavedení neprináša očakávané výsledky. Na
zachovanie modelu trvalo udržateľného rozvoja EÚ aj do
budúcnosti musí konkurencieschopnosť Únie nabrať na
sile a hospodárstvo na dynamike.   Komisia definovala pre EÚ a jej
členské štáty konkrétny akčný program na 
vytvorenie trvalého hospodárskeho rastu a väčšieho
počtu lepších pracovných príležitostí.
Zároveň členské štáty vyzýva, aby na jarnom
zasadnutí Európskej rady (22. - 23. marca) založili nové
partnerstvo EÚ pre rast a zamestnanosť.</i></b></p>
<p>Predseda Európskej komisie Barroso povedal: “Európa musí
byť lepšia. S našimi dnešnými návrhmi chceme
uvoľniť ohromný hospodársky potenciál Európy.
Tento potenciál je potrebný na to, aby sme si udržali
európsky model spoločnosti, ktorý pre nás tak veľa
znamená. Predstavuje základ sociálnej spravodlivosti
a príležitostí pre všetkých. Z našich
ambícií sme neupustili. Lisabonské ciele boli celkovo
správne, avšak ich plnenie viazlo. Poučením
z posledných piatich rokov je, že na to, aby táto agenda
priniesla výsledky, musíme na ňu opätovne upriamiť
našu pozornosť. Som presvedčený, že s touto novou
stratégiou sme na správnej ceste za dosiahnutím našich
cieľov. Nejde pritom o fakty a čísla na papieri. Je to o ich
dopade na životy ľudí – o tom, ako platíme za
vzdelanie, dôchodky, sociálne služby a zdravotnú
starostlivosť. Tieto návrhy si vyžiadali pevné rozhodnutia
a prísne závery. Našou víziou je, a stále
ostáva, trvalo udržateľný rozvoj. Komisia bude vo svojom
úsilí o ekonomickú obnovu neoblomná.“ </p>
<p>Podpredseda Komisie Günter Verheugen dodal: „Tento krát si
už nemôžeme dovoliť urobiť chyby, musíme
spojiť sily a našim občanom priniesť to, čo je pre
nich najdôležitejšie: prácu. Odkazom, ktorý by som
chcel dnes odovzdať, je, že zázračné riešenia
neexistujú. Musíme sa pustiť do práce v duchu
partnerstva a ustanoviť politický rámec na oživenie
hospodárskeho rastu a vytvorenie pracovných miest. Komisia
priloží svoju ruku k dielu, aby podniky mohli naďalej
prosperovať.“</p>
<p>V súvislosti s blížiacim sa priebežným
hodnotením takzvanej Lisabonskej agendy dnes Európska komisia
predložila svoje strategické odporúčania. Na to, aby sa
slová premenili na konkrétne skutky, je podľa Komisie
potrebný nový elán a zameranie sa na menej cieľov,
avšak reálnejšie dosiahnuteľných. </p>
<p>Lisabonskú stratégiu sa nepodarilo presadiť vplyvom
viacerých faktorov: hospodárskych podmienok, medzinárodných
obáv, pomalým pokrokom v členských štátoch
a postupnou stratou politického dôrazu. </p>
<p>Tvárou v tvár výzve, ktorú predstavuje starnutie
európskych spoločností a zintenzívnenie
medzinárodnej konkurencie z krajín, akými sú India
a Čína, musí Európa zvýšiť svoju
produktivitu a zamestnať viac ľudí. </p>
<p>Komisia predložila konkrétny akčný program, ktorého
cieľmi sú:</p>
<p><b>Urobiť Európu atraktívnejším miestom pre
investície a prácu</b></p>
<ul>
<li>Dobudovanie jednotného trhu v oblastiach, ktoré majú
potenciál reálneho rastu a zamestnanosti a ktoré sa
priamo týkajú spotrebiteľov (vyvážená dohoda o
služby, regulované profesie, energetika, verejné
obstarávanie a finančné služby, vyvážená
dohoda o REACH, novom právnom rámci pre chemické látky,
ktorý zohľadňuje následky konkurencieschopnosti
a inovácie, a malé a stredné podniky).</li>
<li>Zabezpečenie existencie otvorených trhov, ktoré sú
konkurencieschopné v rámci Európy i mimo nej:
presmerovanie štátnej pomoci na odvetvia so silným
potenciálom rastu, vytvorenie vhodného podnikateľského
prostredia pre malé a stredné podniky, zaistenie prístupu
k tretím trhom, zjednodušenie európskej
a vnútroštátnej právnej regulácie. </li>
<li>Zlepšenie európskej a vnútroštátnej právnej
regulácie, aby sa zmenšil objem administratívnych
nákladov.</li>
<li>Rozšírenie a zlepšenie európskej
infraštruktúry.</li>
<li>Pokračovanie úsilia v boji o patent Spoločenstva
a dosiahnutie pokroku pri presadzovaní konsolidovaného
vymeriavacieho základu dane zo zisku právnických
osôb.</li></ul><p><b>Napomáhať získavaniu znalostí
a inovácii v prospech rastu</b></p>
<ul>
<li>Navýšiť výdavky na výskum a vývoj na
úroveň 3 % HDP. </li>
<li>Podporiť integráciu informačných a
komunikačných technológií (IKT).</li>
<li>Podporiť budovanie inovačných centier, ktoré
spájajú regionálne centrá, univerzity a podniky.</li>
<li>Podporiť európske technologické iniciatívy
prostredníctvom partnerstiev medzi verejným a súkromným
sektorom.</li>
<li>Propagovať energeticky úsporné a nízko emisné
ekologické inovácie.</li>
<li>Prispievať k upevneniu európskeho priemyselného
základu mobilizáciou partnerstiev medzi verejným
a súkromným sektorom.</li>
<li>Komisia navrhuje zriadiť Európsky inštitút pre
technológiu, aby do Európy prilákala najlepšie
„mozgy", nápady a podniky.</li></ul><p><b>Vytvoriť viac
lepších pracovných príležitostí </b></p>
<ul>
<li>Prilákať na trh práce viac ľudí, a to
najmä opatreniami na zníženie nezamestnanosti mládeže
(Európska iniciatíva mládeže) a na modernizáciu
systémov sociálnej ochrany.</li>
<li>Zvýšiť prispôsobivosť pracujúcich
a podnikov, ako aj flexibilitu trhov práce odstránením
prekážok mobility pracovnej sily.</li>
<li>Investovať viac do ľudského kapitálu zlepšením
vzdelania a schopností pomocou reformy štrukturálnych fondov
a Kohézneho fondu EÚ.</li></ul><p><b>Partnerstvo</b>:
Spoločná zodpovednosť Únie a členských
štátov za širšie oblasti politiky, akými sú
zamestnanosť, makroekonomická politika a štrukturálne
reformy, si vyžaduje utváranie partnerstiev. V akčnom programe
sú zreteľne rozlíšené opatrenia na úrovni
členských štátov a na úrovni Európskej
únie, pričom základ tvoria skúsenosti z programu pre
vnútorný trh. Akčný program ďalej prideľuje
zodpovednosti, stanovuje lehoty a meria dosiahnutý pokrok. Vlády
jednotlivých členských štátov by mali vymenovať
osobitného vyslanca, „pána alebo pani Lisabon“,
zodpovedného za presadzovanie programu. </p>
<p>Týmto sa zároveň zjednodušujú dodacie mechanizmy:
existovať tak bude, po rozsiahlom konzultačnom procese, iba jeden
národný akčný program a iba jedna národná
správa o vykonávaní.</p>
<p><b>Ctižiadostivé ciele niečo stoja</b>: Ciele, ktoré si
Únia stanovila v oblasti investícií a sociálnej
kohézie, bude môcť dosiahnuť, len ak členské
štáty Európskej únii poskytnú rozpočtové
prostriedky odzrkadľujúce kľúčové hospodárske
a sociálne priority i spoločné záväzky.  </p>

