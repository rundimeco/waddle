					<p align="right"><b>IP/05/225</b></p>
<p align="right">Brussell, l-1 ta' Marzu 2005</p>
<h1>
<a name="Heading4"></a><b>“HELP &#8211; Għal ħajja bla
tabakk”: l-UE tniedi kampanja ġdida kontra
t-tipjip</b></h1>
<p><b><i>Żgħażagħ, dawk li ma jpejpux u dawk li jridu jieqfu
mit-tipjip jistgħu jingħataw l-għajnuna sabiex jgħixu
ħajja bla tabakk, skond kampanja ġdida kontra t-tipjip ta € 72
miljun mnedija llum mill-UE. Il-Kummissarju ta' l-UE għas-Saħħa u
l-Ħarsien tal-Konsumaturi, Markos Kyprianou, ta bidu għall-kampanja
fir-Rond-Point Schuman barra l-kwartieri ġenerali tal-Kummissjoni Ewropea
fil-Berlaymont ġewwa Brussell billi kixef is-slogan tal-kampanja "HELP:
Għal Ħajja Bla Tabakk" fuq struttura kbira li tintefaħ li sejra
ddur il-25 belt kapitali ta' l-UE. Il-kampanja l-ġdida tfasslet
għall-Kummissjoni Ewropea minn konsorzju ta' esperti dwar
is-saħħa u esperti tar-relazzjonijiet pubbliċi (ara l-<a
href="/rapid/pressReleasesAction.do?reference=MEMO/05/68&format=HTML&aged=0&language=EN&guiLanguage=fr">MEMO/05/68</a>
għad-dettalji). Ir-roadshow se jiġi segwit minn kampanja ta' riklami
"HELP" fuq it-televiżjoni u fiċ-ċinema matul is-sajf.
Il-Kummissarju Kyprianou qal: "Il-mard u l-imwiet ikkawżati mit-tipjip
jiġu jqumu € 100 biljun fis-sena lill-pajjiżi ta' l-UE.
Il-kampanji ta' prevenzjoni u tagħrif bħal “HELP” huma
investiment f'ġejjieni ta' saħħa aħjar u ta' aktar
prosperità għaċ-ċittadini tagħna. Flimkien
mal-promozzjoni fost iż-żgħażagħ ta' stili ta'
ħajja mingħajr tabakk, il-kampanja se tenfasizza wkoll il-periklu
tat-tipjip passiv u tappoġġa x-xejra favur li jkollna postijiet
pubbliċi ħielsa mit-tabakk.” Il-Kummissjoni Ewropea allokat
€ 72 miljun għall-kampanja l-ġdida bejn issa u l-2008.
L-adolexxenti (bejn il-15 u t-18) u l-adulti żgħażagħ (bejn
it-18 u t-30) sejrin ikunu ż-żewġ gruppi l-aktar ċentrali
fil-mira tal-kampanja.</i></b></p>
<p>Markos Kyprianou, il-Kummissarju Ewropew għas-Saħħa u
l-Ħarsien tal-Konsumaturi qal li: “<i>Tmienja minn kull għaxar
persuni li jpejpu jkunu qabdu l-vizzju meta kellhom bejn tlettax u dsatax-il
sena. La darba jaqgħu taħt difrejh, huwa vizzju li jgerbeb lil
ħafna minnhom fil-qabar qabel il-waqt. Kull sena, 650,000 ċittadin ta'
l-UE jmutu minħabba mard marbut mat-tabakk. Biħsiebi nagħmel kull
ma nista' sabiex inżomm liż-żgħażagħ milli jaqbdu
t-tipjip u sabiex ngħin liż-żgħażagħ li bdew
ipejpu ħalli jieqfu qabel ma l-vizzju jirvinalhom saħħithom.
Irrid nara bidla kbira fis-soċjetà tagħna, fejn tkun in-norma li
dak li jkun ma jpejjipx u dawk bil-vizzju tad-duħħan isiru minoranza
li kull ma jmur dejjem tiċkien. Li kieku l-pajjiżi kollha ta' l-UE
jimxu fuq il-passi ta' l-Irlanda, l-Italja u Malta u jipprojbixxu t-tipjip
f'postijiet pubbliċi, diġà tkun saret qabża kbira sabiex dan
il-għan jintlaħaq</i>.”</p>
<p><a name="_Hlt96924617"></a><a name="_Hlt96924618"></a>"HELP" hija t-tieni
kampanja kbira kontra t-tabakk ma' l-UE kollha li nediet il-Kummissjoni. Se
tibni fuq l-esperjenza miksuba mill-ewwel kampanja ta' dan it-tip, "Ħossok
Ħieles li Tgħid Le", li fis-snin ta' ħidma tagħha bejn
l-2002 u l-2004 kisbet 'il fuq minn biljun kuntatt ma'
żgħażagħ madwar l-UE kollha kemm hi (ara <a
href="/rapid/pressReleasesAction.do?reference=IP/04/1284&format=HTML&aged=0&language=EN&guiLanguage=fr">IP/04/1284</a>).
Il-kampanja "HELP" tikkonsisti f'<i>roadshow</i> u kampanja tar-relazzjonijiet
pubbliċi, kampanja ta' riklami u websajt b'tagħrif li jgħin lil
dak li jkun biex jitkixxef dwar kif jista' jieqaf mill-vizzju. Osservatorju
Ewropew tal-<i>Media</i> dwar it-Tabakk se jiġbor u janalizza
sistematikament il-komunikati Ewropej kontra t-tabakk fil-<i>media</i>.</p>
<p>Il-kampanja "HELP" tfasslet minn konsorzju ta' esperti dwar
is-saħħa u kumpaniji tal-<i>media</i>. Il-kumpaniji tal-<i>media</i>
li jwasslu l-kampanja qed jaħdmu bi sħab ma' l-NGOs u mal-korpi
tas-saħħa pubblika li nġiebu flimkien permezz tan-Netwerk Ewropew
għall-Prevenzjoni tat-Tipjip (ENSP). Żviluppaw l-Istrateġija
tagħhom permezz tal-kontribut ta' bord konsultattiv ta' esperti ppresjedut
mill-Professur Gerard Hastings taċ-Ċentru għar-Riċerka dwar
il-Kontroll tat-Tabakk fl-Università ta' Stirling. Il-konsorzju rebaħ
il-kuntratt sabiex iwassal il-kampanja l-ġdida ta' l-UE wara li
l-Kummissjoni għamlet sejħa miftuħa għall-offerti
fl-2004.</p>
<p><b>Għal aktar tagħrif</b></p>
<p><a name="_Hlt97094400"></a><a name="_Hlt97094401"></a><a
href="http://ec.europa.eu/health/ph_determinants/life_style/Tobacco/help_en.htm">http://ec.europa.eu/health/ph_determinants/life_style/Tobacco/help_en.htm</a>,</p>
<p><a
href="http://ec.europa.eu/mediatheque/photo/index_en.html">http://ec.europa.eu/mediatheque/photo/index_en.html</a></p>
<p>u</p>
<p><a href="http://www.help-eu.com">http://www.help-eu.com</a></p>
<p>Ara wkoll <a
href="/rapid/pressReleasesAction.do?reference=MEMO/05/69&format=HTML&aged=0&language=EN&guiLanguage=fr">MEMO/05/69</a>
għal aktar tagħrif dwar l-azzjoni ta' l-UE għall-kontroll tat-<b>
</b></p>

