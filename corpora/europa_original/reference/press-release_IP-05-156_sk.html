					<p align="right"><b>IP/05/156</b></p>
<p align="right">Brusel 9. februára 2005</p>
<h1>
<a name="Heading4"></a><b>Európska komisia stanovuje agendu,
ktorá podporuje revíziu stratégie trvalo
udržateľného rozvoja v roku 2005 </b></h1>
<p><b><i>V súvislosti s dnešným prijatím
zásad pre revíziu stratégie trvalo
udržateľného rozvoja, predseda Európskej komisie José
Manuel Barroso stanovil agendu, ktorá podporuje trvalo
udržateľný rozvoj. &#8222;Výzvy, ktorým čelí
naša planéta sú globálneho charakteru. Európa
preberá svoj diel zodpovednosti. Bez jasného politického vedenia
a odhodlanosti presadiť zmenu sa nebudú naše deti
a deti našich detí môcť tešiť
z prosperity a kvality nášho dnešného života.
Rýchlosť klimatickej zmeny sa zvyšuje, tlak, ktorý
vyvíjame na naše prírodné zdroje narastá, ohrozená
je biodiverzita a nesmierne veľkou výzvou stále zostáva
preklenúť ekonomickú priepasť medzi Severom a Juhom. Ak
chceme zachovať krehkú rovnováhu medzi ekonomickými,
sociálnymi a environmentálnymi záujmami, ktorá je
nevyhnutná pre trvalo udržateľnú spoločnosť,
musíme začať konať okamžite“.</i></b></p>
<p>V júni 2001 bola v Gothenburgu prijatá <b>stratégia
trvalo urdžateľného rozvoja EÚ</b>. O rok neskôr
bola rozšírená o jeho vonkajšiu dimenziu. </p>
<p>Nová Komisia chce <b>stratégiu</b> <b>revidovať,
aby mohla presnejšie stanoviť jej ciele</b>
a určiť <b>nové míľniky</b>. Nedosiahli sme
plánované výsledky.  Mnoho problémov sa prehlbuje –
nie zlepšuje. <b>Stratégia trvalo udržateľného rozvoja
</b>a <b>lisabonská stratégia </b>sledujú, koniec koncov,
rovnaký cieľ, zlepšiť podmienky blahobytu
a životné podmienky trvalo udržateľným
spôsobom pre súčasné a budúce generácie.  Obe
stratégie sa navzájom posilňujú. Kladú však
dôraz na odlišné činnosti a riadia sa iným
časovým rámcom. </p>
<p>V tomto oznámení Komisia <b>dôkladne posudzuje pokrok
uskutočnený od roku 2001 a stanovuje návrhy
pre prvú revíziu</b> stratégie trvalo
udržateľného rozvoja.  Neskôr v tomto roku Komisia
predloží Parlamentu a Rade druhé oznámenie.  </p>
<p>Stratégia sa venuje najvážnejším hrozbám pre
trvalo udržateľný rozvoj v Európe a vo svete;
takzvaným trvalo neudržateľným trendom. Tie
zahŕňajú: klimatickú zmenu, verejné zdravie, dopravu
a využitie pôdy, riadenie prírodných zdrojov,
výzvy týkajúce sa starnúcej spoločnosti ako aj chudobu
a sociálne vylúčenie. Na medzinárodnej úrovni sa
tieto tendencie týkajú našej reakcie na globalizáciu
a spôsobu, akým účinne a spravodlivo
začleníme rozvojové krajiny do našej ekonomiky;
presadzovania kvalitnej správy vecí verejných a financovania
rozvoja, ktoré tiež patria medzi rozvojové ciele
tisícročia. </p>
<p>Výsledkom revízie budú <b>jasnejšie ciele
a úlohy</b>. Revidovaná stratégia vytýči nove
míľniky a navrhne účinnejšie monitorovacie
mechanizmy. Posilní a zvýši povedomie o cieľoch
stratégie v európskej spoločnosti. Zlepší
spoluprácu s verejným a súkromným sektorom
na všetkých úrovniach. </p>
<p>Okrem toho potvrdí ústredný cieľ trvalo
udržateľného rozvoja prostredníctvom prístupu,
ktorý zabezpečuje, že činnosti v ekonomickej,
sociálnej a environmentálnej oblasti sa navzájom
posilňujú. Postup Komisie pri posudzovaní dopadu Komisie je
nástrojom na vytvorenie väčšej súdržnosti
medzi politikami v rámci týchto oblastí. </p>
<p>Nakoniec, revízia kladie väčší dôraz
na horizontálne opatrenia ako sú trhové nástroje, aby
sa prihliadalo na skutočné náklady na využívanie
zdrojov, ktoré spoločnosti vznikli a na zvýšené
investície v oblasti vedy a technológie pre trvalo
udržateľný rozvoj. </p>
<p>Komisia viedla v októbri 2004 <b>verejnú diskusiu
</b>o stratégii a dostala viac, než 1000 reakcií
od jednotlivcov, organizácií, súkromných podnikov,
národných a miestnych vlád.  Dňa 14. a 15.
apríla 2005 organizuje Európsky hospodársky a sociálny
výbor <b>konferenciu zainteresovaných strán</b>
o preskúmaní stratégie trvalo udržateľného
rozvoja.</p>

