					<p align="right"><b>IP/05/1018</b></p>
<p align="right">Briuselis, 2005 liepos 28 d.</p>
<h1>
<a name="Heading4"></a><b>Komisijos narys Borg sveikina naują
žvejybos partnerystės susitarimą su Maroku</b></h1>
<p><b><i>Už žuvininkystės ir jūros reikalus atsakingas
Komisijos narys Joe Borg sveikino Europos Sąjungos ir Maroko žvejybos
partnerystės susitarimo parafavimą. Šis 4 metams sudarytas
susitarimas pažymi abiejų šalių santykių
žuvininkystės srityje atnaujinimą po to, kai 1999 m.
lapkritį baigė galioti ankstesnis susitarimas.  Šis naujasis
susitarimas kuklesnis už savo pirmtaką ir atspindi per tarpinį
laikotarpį įvykusius pokyčius (žr. <a
href="/rapid/pressReleasesAction.do?reference=MEMO/05/275&format=HTML&aged=0&language=EN&guiLanguage=fr">MEMO/05/275</a>).
Pagal jį 119 ES laivų suteikiama galimybė žūklauti ir
skiriama metinė 60000 tonų smulkių pelaginių žuvų
sugavimo kvota. Finansinė Europos Sąjungos kompensacija Marokui per
visą laikotarpį sudarys 144 milijonus eurų. Didelė šios
sumos dalis bus skirta priemonėms, specialiai sukurtoms padėti Maroko
mažųjų laivų laivynui ir paremti tausiosios žvejybos
veiklos plėtrą Maroko vandenyse. Šis metodas labai dera su ES
žvejybos partnerystės susitarimais, dėl kurių sutarta
vykdant 2002 m. bendrosios žuvininkystės politikos reformą ir
kuriuose pagrindinis dėmesys sutelktas į glaudų
bendradarbiavimą su šalimis partnerėmis, siekiant tausiosios
žvejybos jų vandenyse.  Šis susitarimas turėtų
būti pradėtas taikyti nuo 2006 m. kovo 1 d., kai tik jį
patvirtins Taryba ir Europos Parlamentas.</i></b></p>
<p>Kalbėdamas apie šį susitarimą, Komisijos narys Borg
sakė: „Tai reikšmingas ir teigiamas įvykis,
sustiprinsiantis Europos Sąjungos ir Maroko ryšius. Abi šalys
tvirtai pasiryžusios dirbti kartu, siekdamos užtikrinti
tausiąją žvejybą ir padėti puoselėti palankią
aplinką bendradarbiauti visais žuvininkystės ir su
žuvininkyste susijusių sektorių klausimais. </p>
<p><b>Žvejybos galimybės</b></p>
<ul>
<li>Smulkūs žvejybos plotai:</li>
<li>Pelaginių žuvų žvejyba (seineriai): 20 laivų;</li>
<li>valai, kartinės ūdos ir gaudyklės: 20 laivų;</li>
<li>ūdos: 30 laivų;</li>
<li>tunų žvejybos ūdos: 27 laivai.</li>
<li>Giliavandenės žvejybos plotai (arti jūros dugno)</li>
<li>ūdos, tralai ir tinklai: 22 laivai.</li>
<li>Smulkių pelaginių žuvų žvejybos plotai (vidutiniame
gylyje)</li>
<li>metinė 60000 tonų kvota.</li></ul><p><b>Finansinė
kompensacija ir tausiosios žvejybos propagavimo priemonės</b></p>
<p>Metinė finansinė kompensacija sudarys 36 milijonus eurų.
Didelė jos dalis – 14 milijonų eurų – buvo paskirta
plėtoti ir įgyvendinti Maroko žuvininkystės politiką,
kuria siekiama užtikrinti ilgalaikę žvejybą jo vandenyse.
</p>
<p>Šiose priemonėse, be kita ko, numatyta remti:</p>
<ul>
<li>Maroko pakrantės laivyno modernizavimą ir
restruktūrizavimą;</li>
<li>dreifuojančių tinklų atsisakymo padarinių atitinkamiems
laivynams sušvelninimą;</li>
<li>mokslinius tyrimus, mokymą ir žuvininkystės
organizacijas;</li>
<li>žuvininkystės produktų rinkodaros ir reklamos
struktūrų modernizavimą;</li>
<li>žuvininkystės produktų iškrovimo ir tvarkymo
atnaujinimą;</li>
<li>mokymo programas. </li></ul><p>Pagal šį susitarimą
žvejojančių laivų savininkų mokami licencijų
mokesčiai skirsis priklausomai nuo žvejybos plotų ir gali duoti
Marokui daugiau kaip 3 milijonus eurų papildomų metinių
pajamų. Bendradarbiaujant mokslinių tyrimų srityje bus bendrai
stebima žuvų išteklių Maroko vandenyse būklė. ES
ir Marokas taip pat susitarė palengvinti ekonominį, mokslinį,
techninį ir prekybinį bendradarbiavimą ir keitimąsi
patirtimi žuvininkystės sektoriuje. Valstybės narės,
kurių laivai greičiausiai žvejos pagal šį
susitarimą, yra Prancūzija, Vokietija, Graikija, Airija, Italija,
Latvija, Lietuva, Nyderlandai, Lenkija, Portugalija ir Ispanija. </p>

