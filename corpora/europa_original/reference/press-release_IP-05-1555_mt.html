					<p align="right"><b>IP/05/1555</b></p>
<p align="right">Brussell, id-9 ta' Diċembru 2005</p>
<h1>
<a name="Heading4"></a><b>L-Amerika Latina: il-Kummissjoni
ġġedded l-istrateġija tagħha</b></h1>
<p><b><i>Illum il-Kummissjoni Ewropea tipproponi lill-Kunsill u lill-Parlament
Ewropew strateġija mġedda maħsuba biex issaħħaħ
l-isħubija strateġika bejn l-Unjoni Ewropea u l-Amerika Latina.
Fil-perspettiva tas-Samit ta’ l-Unjoni Ewropea- Amerika Latina/Il-Karajbi
li jmiss, li ser isir fi Vjenna f’Mejju 2006, il-Kummissjoni tanalizza
l-isfidi li hemm bħalissa u toħroġ rakkomandazzjonijiet konkreti
biex tagħti spinta ġdida lil din is-sħubija. Hi tipproponi
b’mod partikolari li ssaħħaħ id-djalogu politiku bejn
iż-żewġ reġjuni, li tistimula l-iskambji ekonomiċi u
kummerċjali, li tħeġġeġ l-integrazzjoni reġjonali
u l-ġlieda kontra l-inugwaljanzi u li taddatta aktar il-politika ta’
kooperazzjoni u ta’ għajnuna għall-iżvilupp
għar-realtajiet latino-amerikani.</i></b></p>
<p>Benita Ferrero-Waldner, il-Kummissarju responsabbli mir-Relazzjonijiet
Esterni u l-Politika Ewropea tal-Viċinat, iddikjarat: «Nixtiequ
nsaħħu l-fehim komuni tagħna u l-isħubija li teżisti
bejn iż-żewġ reġjuni biex noħolqu djalogi u
opportunitajiet ġodda. Jekk aħna naħdmu flimkien, nkunu aktar
mħejjija sabiex naffrontaw l-isfidi tal-globalizzazzjoni u b’hekk
nikkontribwixxu għall-paċi, għall-istabbiltà tar-reġjun
u għall-iżvilupp tiegħu, permezz ta’ aktar koeżjoni
soċjali, tmexxija demokratika aħjar u integrazzjoni
reġjonali.”&#187;</p>
<p>Il-Kummissjoni tipproponi li tagħti spinta ġdida lis-sħubija
bejn l-UE u l-Amerika Latina li llum tħabbat wiċċha ma’
numru ta’ sfidi.</p>
<p>Fis-snin li ġejjin, il-Kummissjoni ser taħdem biex:</p>
<ul>
<li>tistabbilixxi sħubija strateġika msaħħaħ permezz
ta’ netwerk ta’ ftehimiet ta’ assoċjazzjoni u ta’
skambji ħielsa, li jinvolvu l-pajjiżi kollha tar-reġjun, u
ssaħħaħ il-ftehimiet li jeżistu mal-Messiku u
ċ-Ċili;</li>
<li>tiffoka d-djalogu politiku skond il-partijiet ikkonċernati biex
issaħħaħ l-influwenza taż-żewġ reġjuni
fix-xena internazzjonali; </li>
<li>tiżviluppa djalogi dwar il-koeżjoni soċjali u l-ambjent
sabiex jitnaqqsu b’mod sostenibbli l-inugwaljanzi u
jitħeġġeġ l-iżvilupp sostenibbli. Il-Kummissjoni
tipproponi li kull sentejn torganizza Forum għal-koeżjoni
soċjali, u laqgħa għal-Ministri ta’ l-Ambjent, fi
tħejjija għas-Samits ta’ l-UE-Amerika Latina/Il-Karajbi. </li>
<li>tikkontribwixxi għall-ħolqien ta’ qafas stabbli u
prevedibbli li jista’ jgħin lill-pajjiżi latino-amerikani
jiġbdu lejhom aktar investimenti Ewropej li, biż-żmien,
jikkontribwixxu għall-iżvilupp ekonomiku. Il-Kummissjoni
ħeġġet lill-Bank Ewropew ta’ l-Investimenti sabiex iniedi
“Faċilità Amerika Latina” li tipprovdi
selfb’appoġġ għall-interkonnettività tan-netwerk
ta’ infrastrutturi. </li>
<li>iżżomm it-tkabbir tal-Kummissjoni sabiex issostni l-pajjiżi
ta’ l-Amerika Latina fil-ġlieda tagħhom kontra d-droga u
l-korruzzjoni;</li>
<li>iżżid il-fehim reċiproku permezz ta’ l-edukazzjoni u
l-kultura. Il-Kummissjoni tagħti prijorità lill-bini ta’
żona komuni ta’ tagħlim superjuri u timpennja ruħha sabiex
tilqa’ studenti u għalliema Latino-Amerikani, fl-universitajiet
Ewropej.</li></ul><p><b>Relazzjonijiet UE-Amerika Latina</b></p>
<p>L-UE hi l-ewwel investitur barrani fl-Amerika Latina, l-ewwel sponser
fir-reġjun kif ukoll l-ewwel imsieħba kummerċjali ta’ bosta
pajjiżi, b’mod partikolari dawk tal-Mercosur. Id-djalogu politiku
mal-pajjiżi tar-reġjun issaħħaħ permezz ta’
l-organizzazzjoni tat-tliet Samits ta’ l-UE- Amerika Latina/Il-Karajbi
(Rio fl-1999, Madrid fl-2002 u l-Guadalajara fl-2004). L-istrateġija
proposta llum isservi wkoll ta’ bażi għat-tħejjija
tas-Samit ta’ l-UE-Amerika Larina/Il-Karajbi li jmiss, li ser isir fi
Vjenna f’Mejju 2006.</p>
<p>Il-Komunikazzjoni tista’ tintsab taħt: <br><a
href="http://ec.europa.eu/external_relations/la/doc/com05_636_en.pdf">http://ec.europa.eu/external_relations/la/doc/com05_636_en.pdf</a></p>
<p>Għal aktar tagħrif:</p>
<p>Ir-relazzjonijiet ta’ l-UE ma' l-Amerika Latina: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

