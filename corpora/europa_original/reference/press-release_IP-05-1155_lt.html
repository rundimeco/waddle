					<p align="right"><b>IP/05/1155</b><br>Briuselis, 2005 m. rugsėjis</p>
<h1>
<a name="Heading4"></a><b>„LIFE gamta 2005“: Komisija
skiria 69 milijonų eurų 20 šalių 54 gamtosaugos projektams
finansuoti</b></h1>
<p><b><i>Europos Komisija patvirtino 20 valstybių narių arba
narystės siekiančių šalių 54 gamtosaugos projektų
finansavimą pagal programą „LIFE gamta“. Projektais
siekiama atkurti saugomas gamtos teritorijas, jų gyvūniją ir
augmeniją, įdiegti tvarias valdymo struktūras, didinti
visuomenės sąmoningumą bei stiprinti bendradarbiavimą su
suinteresuotais asmenimis. Projektai prisidės prie visos Europos
Sąjungos saugomų vietovių tinklo „Natura 2000“
kūrimo. Projektai vykdomi Airijoje, Austrijoje, Belgijoje, Danijoje,
Ispanijoje, Italijoje, Graikijoje, Jungtinėje Karalystėje, Latvijoje,
Lenkijoje, Lietuvoje, Liuksemburge, Nyderlanduose, Prancūzijoje,
Rumunijoje, Slovakijoje, Suomijoje, Švedijoje, Vengrijoje ir Vokietijoje.
Iš viso į juos bus investuoti 125,7 mln. eurų, iš jų 69
milijonus padengs ES . </i></b></p>
<p>Aplinkos komisaras Stavros Dimas sakė: „Man malonu, kad Europos
fondai remia vietos, regionų ir valstybių pastangas išsaugoti
augalijos ir gyvūnijos rūšis bei jų buveines. Aplankęs
tinklo <i>LIFE gamta</i> vietoves, įsitikinau, kaip toks dinamiškas
bendradarbiavimas gali viską pakeisti“. </p>
<p>Šiais metais Komisija gavo 183 įvairių gamtosaugos
įstaigų, vyriausybinių institucijų, NVO, žvejų ir
medžiotojų asociacijų ir t. t. projektų
pasiūlymus, finansuotinus pagal programą <i>LIFE gamta.</i> Komisija
iš jų atrinko 54 projektus, devyniuose iš jų dalyvauja po
dvi ar daugiau valstybių. </p>
<p>Daugelio projektų tikslas – išsaugoti arba atkurti <i>Natura
2000</i> vietoves arba vietovių tinklus, sukurti ir įgyvendinti
valdymo arba veiksmų planus, pagal kuriuos būtų tvarkomi
vandentakiai, atkuriamos vietovės, dedami ilgalaikio šių
vietų valdymo ir invazinių rūšių naikinimo pagrindai.
Be to, keleto projektų tikslas – auginti ir paleisti į
laisvę nykstančių rūšių atstovus arba
sumažinti žvejybos priegaudą.</p>
<p><b>Nuo 1992 m. buvo bendrai finansuojami 2500 projektų</b></p>
<p><i>Natura 2000 </i>yra visos Europos Sąjungos ypatingų
draustinių ir saugomų teritorijų tinklas. Jis buvo įkurtas,
remiantis ES buveinių
direktyva,<sup><b><a name="fnB1" href="#fn1">[1]</a></b></sup> be to, apima
Paukščių
direktyvoje<sup><b><a name="fnB2" href="#fn2">[2]</a></b></sup> nurodytas
vietoves. Nors jam priklauso daugiau nei 18 000 vietovių,
sudarančių apytiksliai 17,5 % 15 pirmųjų ES
valstybių narių (ES–15) teritorijos, pagal plotą beveik
prilygstančių Prancūzijos teritorijai, – dabar jis
plečiamas ir naujųjų valstybių narių teritorijose.</p>
<p><i>LIFE </i>programa yra ES finansinė priemonė aplinkos apsaugos ir
gamtosaugos projektams Europos Sąjungoje, taip pat ir kai kuriose
valstybėse kandidatėse, stojančiosiose ir kaimyninėse
šalyse, remti. </p>
<p>Jos tikslas –  prisidėti prie ES aplinkos politikos plėtros
ir įgyvendinimo finansuojant konkrečią veiklą. Nuo 1992 m.
pagal <i>LIFE</i> programą finansuota 2500 projektų ir skirta 1500
milijonų eurų aplinkos apsaugai.</p>
<p><i>LIFE Gamta</i> programa padeda įgyvendinti Paukščių ir
Buveinių direktyvas ir kurti Europos tinklą <i>Natura 2000</i>. Kitose
dviejose šios programos dalyse – <i>LIFE aplinka</i> ir <i>LIFE
trečiosios šalys</i> – dėmesys kreipiamas į
naujoviškų aplinkosaugos būdų demonstravimą ir
aplinkosaugos pajėgumų šalyse, kurios ribojasi su Viduržemio
ir Baltijos jūromis. Pagal <i>LIFE aplinka</i> ir <i>LIFE trečiosios
šalys</i> patvirtinti projektai nurodomi <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=fr">IP/05/1156</a>
ir <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>
pranešimuose spaudai.</p>
<p>Dabartinė LIFE programa (LIFE III) baigiasi 2006 m. pabaigoje. Komisija
pasiūlė naują programą „LIFE <i>+</i>“ – 
būtų vykdoma 2007–2013 metais, o jos biudžetas
būtų 2,190 milijono eurų. Dėl programos galutinio
priėmimo ir jos biudžeto dar svarstoma Ministrų taryboje ir
Europos Parlamente. </p>
<p><b>Apie tai plačiau</b><br>Žr. <i>LIFE gamta</i> finansuotų
projektų santrumpų priedą. Daugiau informacijos apie
kiekvieną projektą galite rasti:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><br>Daugiau
informacijos apie tinklą <i>Natura 2000 </i>galite rasti:</p>
<p><a
href="http://ec.europa.eu/environment/nature/home.htm">http://ec.europa.eu/environment/nature/home.htm</a></p>
<p align="right"><b>PRIEDAS</b></p>
<p><b>Atskirų valstybių 2005 m. <i>LIFE gamta</i> projektų
apžvalga </b></p>
<p><b>Austrija – 2 projektai</b></p>
<p>Trijose teritorijose į šiaurę ir į rytus nuo Vienos
gyvena didieji einiai (<i>Otis tarda</i>). Kadangi jau daug metų jie yra
saugomi ir valdomi, mišrias populiacijas sudaro apytiksliai 140
paukščių. Tačiau nemaža dalis metinio populiacijos
prieaugio, pasiekto saugant buveines ir lizdus, netenkama paukščiams
užskridus ant elektros laidų – dėl šios
priežasties 2003 m. žuvo 20 % suaugusių paukščių
populiacijos . Pirmuoju projektu ši problema sprendžiama taip: 43 km
elektros oro linijų bus užkasta po žeme, o dar 125 km –
pažymėta labai aiškiai matomais įspėjamaisiais
įtaisais.</p>
<p>Štirijoje<i>, Gesäuse</i> nacionaliniame parke, antruoju projektu
siekiama atlikti keletą atkuriamųjų darbų, tarp jų
užtvankos bei betoninių krantinių panaikinimas palei Enso
upę ir jos intakus, ganyklų apleistose kalnų ganiavose
atkūrimas. </p>
<p><b>Belgija – 6 projektai</b></p>
<p>Bendro Nyderlandų ir Belgijos gamtosaugos NVO projekto tikslas –
palei Domelio upę (Limburgo provincija Belgijoje ir Šiaurės
Brabanto provincija Nyderlanduose) atstatyti suardytas buveines ir,
įsigijus ir atstačius apie 60 hektarų žemės, sujungti
išsibarsčiusias vietoves. </p>
<p>Į antrą projektą įtrauktos trys karinio rengimo
bazės Valonijoje (<i>Marche–en–Famenne, Elsenborn, Camp
Lagland</i>). Teritorijų naudojimas kariniais tikslais bus sujungtas su
gamtosauga ir išvalyta 380 hektarų sausų viržynų bei
padidintas vandens lygis liūnuose ir žemapelkėse. </p>
<p>Vykdant kitus du projektus <i>Plateau de Tailles </i>vidurio
Ardėnuose<i> </i>ir apie <i>Gedinę</i> (<i>Gedine</i>, <i>Croix
Scaille</i>) vakarų Ardėnuose bus atkuriamos pelkės ir
drėgni viržynai, sodinami kartu su melsvosiomis eglėmis<i>.</i>
</p>
<p>Žemumose palei <i>Grote Nete</i> upę tarp Geelo (<i>Geel</i>) ir
Molo (<i>Mol</i>) miestų (šiaurės Belgija) yra nemažai
buveinių. Tačiau jos yra išsibarsčiusios ir veikiamos
intensyvių greta esančių žemės plotų naudojimo
būdų. Pagal penktąjį Belgijos <i>LIFE gamta</i>
projektą bus įsigyta ir atkurta 70 hektarų žemės, kad
būtų sudaryti didesni, vientisesni masyvai. </p>
<p>Šeštasis projektas peržengia valstybių sienas ir
suvienija Belgijos, Liuksemburgo ir Vokietijos (Reinlando–Pfalco
žemė) pasienio teritorijos gamtos parkų tarnybas. Jame numatoma
pradėti ūdrų priežiūros programą ir įvertinti
fizines kliūtis (pvz.: judriosios pervažos, vamzdžiai ir kt.)
vandentakiuose, kuriais tos ūdros migruoja. Pagal projektą tokios
kliūtys turi būti pakeičiamos, o upės krantai atstatomi.</p>
<p><b>Danija – 3 projektai</b></p>
<p>Pirmuoju projektu siekiama tam tikrose Danijos vietovėse, ypač
Jutlandijoje, atkurti aukštapelkes. Bus užblokuojami kanalai, kad
iš pelkių nenutekėtų vanduo. </p>
<p>Antrojo projekto objektas – reta drugelių rūšis
auksuotoji šaškytė (<i>Euphydryas aurinia</i>), kurios
individų Danijoje sumažėjo, nes ūkininkų nebenaudojamos
pievų buveinės apžėlė brūzgynais, o kitos
naudojamos pernelyg intensyviai.</p>
<p>Finansiškai trečiasis projektas yra pats stambiausias programos
<i>LIFE gamta</i> šių metų projektas. bendras projekto
biudžetas – 15 mln. eurų, iš jų 8 mln. eurų bus
skirti pagal programą <i>LIFE</i> . </p>
<p>Projekto objektas – lašišinių šeimos žuvis
– ešerinis sykas (<i>Coregonus oxyrhynchus</i>), atsidūręs
ant išnykimo ribos. Vienintelė gyvybinga jų populiacija pasaulyje
yra išlikusi pietvakarių Jutlandijos upėse, iš kurių
neršti ji migruoja į Vadeno marias (<i>Wadden Sea</i>). Jos
buveinė jūroje yra saugi, bet populiacija mažėja dėl
upių morfologijos pokyčių bei pusiau pramoninės
žvejybos tinklais šioje teritorijoje. </p>
<p><b>Suomija – 2 projektai</b></p>
<p>Vatajos (<i>Vattaja</i>) regiono 1200 hektarų karinio rengimo
bazėje Botnijos įlankoje (Ostrobotnija) yra svarbiausia Suomijos
kopų teritorija. Pirmuoju projektu į karinio rengimo veikla bus
suderinta su <i>Natura</i> <i>2000</i> reikalavimais – bus atkuriamos
suardytos kopos ir atkuriamos ganyklos užaugusiose pievose ir ganyklose.
Bus sprendžiamas teritorijos naudojimas rekreaciniais tikslais klausimas
– lankytojai nukreipiami ir užtikrinama, kad jie nepatektų
į pažeidžiamiausias teritorijas. </p>
<p>Mažosioms žąsims (<i>Anser erythropus</i>) yra
iškilęs rimtas išnykimo pavojus. Antrąjį projektą
vykdo <i>WWF</i> <i>Finland </i>su 9 partneriais Norvegijoje, Estijoje,
Vengrijoje ir Graikijoje. Jame numatoma nustatyti ir apsaugoti svarbiausias
žąsų veisimosi teritorijas Laplandijoje, stebėti
migruojančias žąsis, siekiant nustatyti iki šiol
nežinomus maisto paieškos / telkimosi taškus, taip pat atkurti
telkimosi taškus Estijoje ir apsaugoti maisto paieškos teritorijas
Vengrijoje. </p>
<p><b>Prancūzija – 4 projektai</b></p>
<p>Trys iš keturių projektų yra susiję su retų
paukščių apsauga. Visus tris projektus vykdo tokios NVO kaip LPO
ir <i>Bretagne Vivante.</i> Projektų tikslas – stabilizuoti ir
padidinti esamas populiacijas bei pagerinti rūšių
padėtį. Taip pat bus taikomos valdymo priemonės.</p>
<p>Rytų <i>Corbières </i>(Langedoko–Rusijono regionas –
<i>Languedoc–Roussillon</i>) susirūpinimą kelia 13
paukščių rūšių.</p>
<p>Antrojo projekto objektas – rožinės žuvėdros
(<i>Sterna</i> <i>dougallii</i>) Bretanėje. </p>
<p>Trečiasis projektas – tarptautinis projektas, kuriuo siekiama
sustiprinti ir išsaugoti stepinių pelėsakalių populiacijas
<i>Aude</i> (Prancūzija) ir Estremadūroje (Ispanija),
bendradarbiaujant Prancūzijos ir Ispanijos NVO. </p>
<p>Ketvirtojo projekto, kurį taip pat vykdo NVO, tikslas –
išsaugoti <i>Montselgues</i> viržynus, durpynus ir skalūninius
molynus Ronos–Alpių regione. </p>
<p><b>Vokietija – 7 projektai</b></p>
<p>10 km ruože palei Lipės (<i>Lippe</i>)<i> </i>upę netoli
Hamo<i> </i>(Šiaurės Reinas–Vestfalija) bus vėl sudaromos
sąlygos potvyniams, kurie turės įtakos 600 hektarų
teritorijai. </p>
<p>Antrojo projekto objektas – žemapelkės ir drėgnos pievos
netoli Rozenheimo (Bavarija). 1100 hektarų teritorijoje bus atkurta 450
hektarų aukštapelkių užtvenkus drenažo griovius ir
iškirtus medžių ir krūmų perteklių. </p>
<p>Trečiojo projekto objektas pietų Švarcvalde – keletas
buveinių (briedgaurių (<i>Nardus</i>)<i> </i>pievos, šienaujamos
kalnų pievos, viržynai ir aukštapelkės) 2000 hektarų
plote Hocenvalde.</p>
<p>Ketvirtojo projekto tikslas –labai retos Europoje buveinės –
žemyninės druskingos žemapelkės, susidarančios prie
druskingų šaltinių. Projektas susijęs su 5
žemyninių druskingų žemapelkių vietovėmis
Brandenburgo regione. </p>
<p>Pagal penktąjį projektą Eifelio kalnų krašte į
rytus nuo Koblenco (Reinlandas–Pfalcas) bus rūpinamasi
briedgaurių (<i>Nardus)</i> pievomis ir viržynais. Bus plėtojamas
ir skatinamas ekoturizmas. </p>
<p>Šeštasis projektas susijęs su nebenaudojama karinio parengimo
baze netoli Kukshafeno miesto<i>, </i>kuri yra pakrantės kopų,
vietomis apaugusių ąžuolais giraitėmis, tarp kurių yra
pievų buveinių. Pagal projektą 350 hektarų miškingose
ganyklose ganysis stambūs žolėdžiai (stumbrai, bizonai,
Koniko poniai). </p>
<p>Paskutinis projektas yra tarptautinis, jo objektas –
pakrančių pievos 34 vietovėse aplink Baltijos jūrą;
dauguma jų Danijoje, taip pat Švedijoje, Šlėzvige ir
Holšteine (Vokietija) bei Estijoje – įskaitant Saltholmo<i>
</i>salą netoli Kopenhagos, kurią, įsteigusios kooperatyvą,
valdė kelios to miesto gyventojų kartos. </p>
<p><b>Graikija – 1 projektas</b></p>
<p>Projektu mėginama išspręsti konfliktus, susijusius su
didžiausios Europos Sąjungoje Viduržemio jūros ruonių
vienuolių (<i>Monachus monachus</i>) populiacijos, kuriai kilo didelis
pavojus išnykti, išsaugojimu ir žvejyba Graikijos vandenyse. 
Jį vykdo NVO MOM, glaudžiai bendradarbiaudama su vietos žvejais.
</p>
<p><b>Vengrija – 2 projektai</b></p>
<p>Vienas projektas yra susijęs su 6 vietovėmis, kurios apima 720
hektarų, esančių palei Dunojaus vagą ir pietvakarinėje
šalies dalyje; visose jose yra įvairių pievų. Projekto
tikslas – skirtingoms pievų buveinių rūšims parengti
tinkamus agrarinės aplinkosaugos planus.</p>
<p>Kitas projektas – tarptautinis projektas su Rumunija, skirtas
raudonkojams sakalams (<i>Falco vespertinus</i>). Projektas apima 90 % ne
Rusijos teritorijoje esančios europinės populiacijos, kuri paplitusi
Vengrijoje į rytus nuo Dunojaus ir Rumunijos <i>Satu Marė </i>rajone.
</p>
<p><b>Airija – 1 projektas</b></p>
<p>Airijos Respublikoje yra svarbių prioritetinių Europos miško
buveinių rūšių pavyzdžių. Airijos
miškininkystės valdyba siūlo per ketverius metus atkurti
miškus devyniose vietovėse, apimančiose 580 hektarų. Daug
dėmesio bus kreipiama į visuomenės informavimą ir
švietimą. </p>
<p><b>Italija – 4 projektai</b></p>
<p>Du projektai numatomi pietų Italijos Apulijos srityje. Pirmojo tikslas
– Fortorės upė (<i>Fortore</i>), tekanti per tris regionus nuo
Apeninų kalnų iki Adrijos jūros. Bus sudarytas BST (Bendrijos
svarbos teritorija pagal <i>Natura 2000</i>) vietovių valdymo planas.
Šią projekto dalį vykdys upių baseinų tarnyba–
tai pirmas atvejis Italijoje, kai tokia įstaiga parengia <i>Natura 2000</i>
valdymo planą. Vietos ūkininkai taip pat bus skatinami užsiimti
ekologiškesne žemdirbyste. Antruoju projektu siekiama apsaugoti
<i>Torre Guaceto</i> pakrantės buveines pagal <i>Natura 2000</i>
buveinių programą.  Šioje vietovėje yra saugoma jūros
teritorija, kuriai ypač didelę grėsmę kelia intensyvi
žemdirbystė. </p>
<p>Kitu projektu Pietų Italijos Materos <i>(Matera)</i> provincijoje
siekiama išsaugoti nykstančius plėšriuosius
paukščius.  Bus atkurtos Materos (<i>Matera</i>) ir Monteskaljozo
(<i>Montescaglioso</i>) miestuose ant senų pastatų stogų
esančios perimvietės ir padidintas jų skaičius. Be kitų
priemonių, projektu taip pat siekiama, kad būtų priimtos
pataisytos statybos normos, pagal kurias nebūtų daroma žalos
lizdams ir būtų suteikiamos palankesnės sąlygos
pelėsakaliams. </p>
<p>Galiausiai projektu Toskanos Miljarino, San Rozorės ir Masačiukolio
(<i>Migliarino–San Rossore–Massaciuccoli</i>) regioniniame parke bus
sustiprinta pakrantės ekosistemų, kurioms grėsmę kelia
invazinės egzotinių augalų rūšys ir dėl per
didelio lankytojų skaičiaus atsiradusi erozija, apsauga. Lankytojai
bus nukreipiami tam tikrais takais. </p>
<p><b>Latvija – 1 projektas</b></p>
<p>Šiame projekte taip pat dalyvauja Lietuva ir Estija. Juo siekiama
atlikti <i>Natura </i>2000 tinklo saugomų jūros teritorijų
parengiamuosius darbus. Siekdama įgauti jūros teritorijų
saugojimo patirties, projekte taip pat dalyvauja ir Rusija. Su projektu
susijusios trylika vietovių rytinėje Baltijos jūros dalyje tarp
Kaliningrado ir Suomijos įlankos. Projekte dalyvauja 19 partnerių
– valstybinių institucijų, NVO ir mokslo institutų.
Laivų parūpins Latvijos gynybos ministerija.</p>
<p><b>Lietuva – 2 projektai</b></p>
<p>Projektui vadovauja Lietuvos NVO, jis vykdomas su partneriais iš
Lenkijos ir Brandenburgo (Vokietija). Juo siekiama apsaugoti Europos balinius
vėžlius (<i>Emys orbicularis</i>)<i>, </i>taip pat raudonpilves
kūmutes (<i>Bombina bombina</i>)<i> </i>ir skiauterėtuosius tritonus
(<i>Triturus cristatus).</i> Projektas apima pietryčių Lietuvą,
Belovežo nacionalinį parką, Mozūriją,
Poznanės–Oderio<i> </i>regioną ir Ukermarką
(<i>Uckermark</i>) – šiaurinę balinių vėžlių
paplitimo teritoriją. </p>
<p>Kuršių nerija ir jos marios yra vienas iš ypatingiausių
Baltijos kraštovaizdžių. Ji labai mėgstama turistų, bet
tai sukelia tokių problemų, kaip kopų erozija. Antruoju projektu,
vykdomu kartu su Kuršių nerijos nacionaliniu parku, Vilniaus
universitetu ir gamtosaugos NVO, bus kontroliuojamas lankytojų srautas
– tiesiami takai ir tveriamos tvoros. Bus tiriamas žvejybos poveikis
jūros paukščiams ir teikiamos rekomendacijos, bus atkurta 1600
hektarų suardytų kopų ir pievų. </p>
<p><b>Liuksemburgas – 1 projektas</b></p>
<p>Šiaurės rytų Liuksemburge Ūro (<i>Our</i>) upėje
gyvena nemaža gėlavandenių perluočių populiacija, bet
jų veisimosi lygis yra menkas, o individai dažniausiai seni. Pagal
bendrą išsaugojimo NVO ir aplinkos ministerijos projektą bus
įsteigta veisykla, pagrįsta čekų technologijomis. </p>
<p><b>Nyderlandai – 1 projektas</b></p>
<p>Projektas yra susijęs su kopų pievomis, kopų duburiais ir
viržynais Vadeno marių (<i>Wadden Sea)</i> Terschellingo
(<i>Terschelling</i>), Tekselio (<i>Texel</i>) ir Vlilando (<i>Vlieland</i>)
salose ir 5 vietovėse žemyno pakrantėje (Šiaurės
Olandijoje<i>, </i>Pietų Olandijoje<i>, </i>Zelandijoje). Šių
buveinių mažėja dėl užžėlimo,
mineralinių medžiagų patekimo į vandens telkinius
(eutrofikacijos) ir išdžiūvimo. Pakrantės su kopomis yra
mėgstamiausia atostogautojų vieta, todėl projekte
pabrėžiama visuomenės informavimo svarba, taip pat numatoma
atkurti 1100 hektarų kopų ir užsėti 1550 hektarų
pievų.</p>
<p><b>Lenkija – 1 projektas</b></p>
<p>Bendro projekto su Vokietija tikslas – išsaugoti nykstančias
meldines nendrinukes (<i>Acrocephalus paludicola</i>), kurios jau yra
išnykusios iš daugelio ankstesnių paplitimo teritorijų
šiaurės Vokietijoje ir Lenkijoje dėl to, kad neteko buveinių
ir dėl pablogėjusios aplinkos. Pagalbos gavėja Lenkijos NVO
(Lenkijos paukščių apsaugos bendrija – OTOP),
bendradarbiaudama su įvairiomis kitomis NVO ir nacionaliniais parkais,
didins visuomenės informuotumą, atkurs suardytas buveines, jas
plės ir taikys ilgalaikes valdymo priemones, kad ši populiacija
būtų išsaugota.</p>
<p><b>Rumunija – 5 projektai</b></p>
<p>Keturi iš penkių Rumunijos projektų susiję su
laukinių gyvūnų rūšimis. </p>
<p>Vieno projekto objektas – mažytė išlikusių
stepinių angių (<i>Vipera ursini rakosiensis) </i>populiacija
Transilvanijoje. Šie ropliai jau beveik išnykę –
vienintelės jų populiacijos pasaulyje tėra tik Vengrijoje, bet ir
tos mažos ir nykstančios. </p>
<p>Antrasis projektas susijęs su tokiais stambiais
plėšrūnais, kaip vilkai (<i>Canis lupus</i>), rudieji lokiai ir
lūšys (<i>Lynx lynx</i>) Vrančios (<i>Vrancea</i>)<i>
</i>apskrityje. </p>
<p>Dviejų projektų objektas paukščių rūšys:
vieno – vandens paukščių populiacijos žemutinėje
Pruto salpoje, kito – garbanotųjų pelikanų (<i>Pelecanus
crispus</i>) populiacijos (<i>LIFE</i> finansavimo prioritetinė
rūšis) Dunojaus deltoje.</p>
<p>Penktasis projektas susijęs su buveinėmis visoje Rumunijos
teritorijoje. Jo tikslas – miškų, alpinių ir
subalpinių buveinių išsaugojimas. Juo bus skatinamas ekoturizmo
bendrovių steigimas vietos bendruomenėse ir vietinių
gyventojų mokymas dirbti gidais. Taip pat bus formuluojami pasiūlymai
remti privačius žemės savininkus, norinčius valdyti savo
miškus, kaip numatyta <i>Natura 2000</i> programoje, ir teikiami
kompetentingoms institucijoms.</p>
<p><b>Slovakija – 2 projektai</b></p>
<p>Vieno projekto objektas – didžiųjų einių (<i>Otis
tarda</i>), aptinkamų dviejose vietovėse tarp Bratislavos ir Vengrijos
pasienio, populiacija. </p>
<p>Kitas projektas susijęs su Zahorės (<i>Zahorie</i>) pelkynais
šalies vakaruose. Nemaža buveinių dalis yra karinio rengimo
bazėje. Pagal projektą bus vykdomi tokie atkūrimo darbai:
drenažo griovių užtvenkimas, užžėlusių
pievų šienavimas ir žemapelkių hidrologinio režimo
atkūrimas.</p>
<p><b>Ispanija – 4 projektai</b></p>
<p>Keturių vietos institucijų (vandens institucija,
miškininkystės fondas, biologinės įvairovės fondas ir
regioninė gamtosaugos institucija) vykdomas projektas apima
Šiaurės Ispanijos Atlantinėje rūgščioje dirvoje
augančių paprastųjų bukų (<i>Fagus sylvatica)
</i>miškus bei Galisijos ir Portugalijos ąžuolų miškus
(<i>Quercus robur</i> ir <i>Quercus pyrenaica</i>) <i>Aiako Harria SCI
</i>(<i>Guipuzcoa</i>, Baskų kraštas).  Abu projektai prisidės
prie tausiosios miškininkystės plano vykdymo. </p>
<p>Kitas projektas yra susijęs su keturiomis amfibijų
rūšimis, saugomomis pagal Buveinių direktyvą. Projektu
apimama visą jų paplitimo teritorija Valensijos regione. </p>
<p>Pagal trečiąjį projektą šiaurės Ispanijoje
siūloma taikyti upės baseino valdymo sistemą, siekiant pagerinti
europinių audinių (<i>Mustela lutreola</i>) populiacijas Ebro
upės baseino dalyje Navaros regione.</p>
<p>Ketvirtuoju projektu siekiama išsaugoti Viduržemio jūros
Balearų salyno Menorkos salos laikinuosius tvenkinius. Pirminis tikslas
– daugiau sužinoti apie šių trapių buveinių
raidą ir evoliuciją ir parengti ilgalaikiam saugojimui reikalingas
technines bei teisines priemones. </p>
<p><b>Švedija – 2 projektai</b></p>
<p>Esterjotlando (<i>Östergötland</i>) apskrityje bus vykdomas
projektas miškingoms ganykloms, kuriose auga dideli ir seni
ąžuolai, suteikiantys prieglobstį nykstantiems
niūriaspalviams auksavabaliams (<i>Osmoderma eremite</i>)<i>,
</i>išsaugoti.</p>
<p>Kitas projektas susijęs su Moelveno (<i>Moälven</i>) upe
šiaurės Švedijoje. Jo tikslas – atstatyti
lašišų neršyklas ir įrengti joms žuvitakius, kad
vėl galėtų migruoti. Tai taip pat bus naudingos
gėlavandenėms perluotėms. </p>
<p><b>Jungtinė Karalystė – 3 projektai</b></p>
<p>Pirmasis projektas – Avono upės baseino pietų Anglijoje
atkūrimo programa.  Jos tikslas – šešiose vietovėse
palei upę atkurti vandentakių buveinę ir sąlygas
susijusių rūšių žuvims. </p>
<p>Antrasis projektas yra gyvybiškai svarbi europinės baltagalvių
stačiauodegių ančių (<i>Oxyura leucocephala</i>)
populiacijos, kuriai pavojų kelia baltaskruostės
stačiauodegės antys (<i>Oxyura jamaicensis</i>)<i>, </i>apsaugos
priemonė<i>.</i> Pagal penkerių metų programą
baltaskruostės stačiauodegės antys<i> (Oxyura jamaicensis)
</i>Jungtinėje Karalystėje bus išnaikintos, taip pat bus teikiami
pasiūlymai, kaip išnaikinti šią rūšį iš
likusios Europos dalies. </p>
<p>Trečiuoju projektu kovojama su salose perintiems paukščiams
atsitiktinai paplitusių plėšrūnų keliama grėsme.
Padedant vietiniams gyventojams, keltų bendrovėms ir lankytojams
vakarų Škotijoje Kanos (<i>Canna</i>) saloje bus išnaikintos
žiurkės ir įdiegta veiksminga priežiūros sistema, kad
saloje dar kartą neprisiveistų žiurkių. </p>
<hr><p><sup><b><a name="fn1" href="#fnB1">[1]</a></b></sup> Direktyva 92/43/EEB
dėl natūralių buveinių ir laukinės faunos bei floros
apsaugos. </p>
<p><sup><b><a name="fn2" href="#fnB2">[2]</a></b></sup> Tarybos direktyva
79/409/EEB dėl laukinių paukščių apsaugos.</p>


