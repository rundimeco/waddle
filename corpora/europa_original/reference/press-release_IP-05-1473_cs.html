					<p align="right"><b>IP/05/1473</b></p>
<p align="right">V Bruselu dne 24. listopadu 2005</p>
<h1>
<a name="Heading4"></a><b>EU provádí výrazné
reformy v odvětví cukru s cílem poskytnout výrobcům v
budoucnosti  dlouhodobou konkurenceschopnost</b></h1>
<p><a name="Heading4"></a><b><i>Ministři zemědělství
Evropské unie dnes dosáhli politické dohody o rozsáhlé
reformě společné organizace trhu s cukrem založené na
návrhu, který v červnu  předložila Evropská
komise.</i></b><b><i> Reforma posílí konkurenceschopnost a
tržní orientaci v odvětví cukru v EU, zajistí v
budoucnosti dlouhodobou životaschopnost odvětví a
posílí vyjednávací pozici EU ve stávajícím
kole jednání Světové obchodní organizace. Systém,
který se za přibližně 40 let z velké části
nezměnil, bude v souladu s ostatními odvětvími
reformované společné zemědělské politiky.
Během období 4 let se zaručená cena za bílý cukr
sníží o 36 %; zemědělci obdrží
vyrovnávací platbu v průměru ve výši 64,2 %
snížení ceny prostřednictvím oddělené platby
- která bude vázána na dodržování norem z oblasti
životního prostředí a obhospodařování
půdy a bude zařazena do jednotné platby pro
zemědělský podnik; země, které se vzdají více
než poloviny své výrobní kvóty, budou mít po
dočasné období pěti let nárok vyplácet
dodatečné vázané platby ve výši 30 % ztráty
příjmu; bude stanoven velkorysý dobrovolný
restrukturalizační režim, který bude poskytovat pobídky
méně konkurenceschopným výrobcům k odchodu z
odvětví; po čtyřech letech se ukončí
intervenční nákupy nadprodukce. Rozvojové země budou
moci i nadále využívat preferenčního přístupu
na trh EU za atraktivní ceny. Země AKT, které to budou
potřebovat, budou mít nárok na plán pomoci ve výši
40 milionů EUR na rok 2006, který připraví půdu pro
další pomoc.</i></b></p>
<p>„Tato historická dohoda mě velmi těší,“
prohlásila Mariann Fischer Boelová, členka Komise
odpovědná za zemědělství a rozvoj venkova.
„Blahopřeji ministrům za jejich statečné a
smělé rozhodnutí reformovat odvětví, které v
minulosti nebyl nikdo schopný či ochotný reformovat. Bylo to
velmi těžké, ale zdravý rozum zvítězil. Tato
dohoda znamená pro odvětví cukru v EU životaschopnou a
konkurenceschopnou budoucnost. Díky tomu, že jednáme nyní,
disponujeme finančními prostředky k usnadnění
bolestivé a nezbytně nutné restrukturalizace odvětví
cukru a k vyplacení vyrovnávací platby zemědělcům.
Tato dohoda nabízí tomuto  odvětví dlouhodobou jistotu.
Nebude znamenat výdaj jediného centu navíc z veřejných
peněz. Je také velmi důležitá pro naše
vnější vztahy. Naše nová politika bude nakloněna
obchodu, proto budeme mít na ministerském zasedání WTO v
Hongkongu příští měsíc silnější
pozici. Zemědělci obdrží přímou platbu do
značné míry oddělenou od produkce. Počínaje rokem
2009 budou mít nejchudší země světa zcela volný
přístup na náš trh. Pro rozvojové země bude EU
nadále atraktivním odbytištěm cukru a našim
partnerům ze zemí AKT nabídneme finanční pomoc,
která jim pomůže přizpůsobit se změnám. Tato
dohoda také zajistí, že se  rychle přizpůsobíme
nedávným závěrům zvláštní skupiny
WTO.“ </p>
<p>Odvětví cukru bude v souladu s reformami společné
zemědělské politiky z let 2003 a 2004. Reforma
řádně zohledňuje příjmy zemědělců,
zájmy spotřebitelů a situaci ve zpracovatelském
průmyslu. Reforma musí posílit konkurenceschopnost
cukrovarnického průmyslu, zlepšit jeho zaměření na
trh a vytvořit udržitelnou rovnováhu na trhu v souladu s
mezinárodními závazky EU. </p>
<p>Evropští výrobci si budou z dlouhodobé perspektivy jisti
pravidly, kterými se musí řídit. Reforma stanoví
hospodářský a právní rámec pro evropské
odvětví cukru do let 2014/2015, aniž by obsahovala
ustanovení o přezkumu. Snížení ceny o 36 % je po dobu 4
let spojeno s velkorysým restrukturalizačním fondem.
Restrukturalizační fond má tři hlavní cíle: za
prvé poskytovat pobídky méně konkurenceschopným
výrobcům k odchodu z průmyslového odvětví, za
druhé uvolňovat finanční prostředky pro
zvládání následků uzavření závodu v
oblasti sociální politiky a životního prostředí
(financování plánů v sociální oblasti nebo
programů přesunu zaměstnanců na nová pracovní
místa, jakož i opatření vedoucích k tomu, aby byl v
dané lokalitě obnoven dobrý ekologický stav) a za
třetí poskytovat prostředky pro rozvoj nových podniků v
nejvíce zasaženým oblastech v souladu se strukturálními
fondy a fondy pro rozvoj venkova. </p>
<p>Pro rozvojové země bude i nadále Evropa atraktivním
odbytištěm cukru. Komise rovněž navrhuje režim pomoci
pro státy z africké, karibské a tichomořské oblasti,
které do EU tradičně vyvážejí cukr, který by
ze začátku dosahoval výše 40 milionů na rok 2006.
Další dlouhodobá pomoc bude zajištěna pro období
2007-2013 v závislosti na výsledku rozhovorů o
finančních výhledech.</p>
<p><b>Údaje týkající se dohody: </b></p>
<p>Snížení ceny o 36 % v průběhu čtyř let
počínaje roky 2006/07 pro zajištění
udržitelné rovnováhy na trhu, a to o 20 % oproti
stávajícímu stavu v prvním roce, o 27,5 % ve druhém
roce, o 35 % ve třetím roce a o 36 % ve čtvrtém roce.</p>
<p>Vyrovnávací platba pro zemědělce v průměru ve
výši 64,2 % založena na konečném snížení
ceny o 36 %. Začlenění pomoci do jednotné platby pro
zemědělský podnik a návaznost plateb na
dodržování norem z oblasti životního
prostředí a obhospodařování půdy. </p>
<p>V zemích, které se vzdají alespoň 50 % své
kvóty, existuje možnost dodatečné vázané platby ve
výši 30 % ztráty příjmu po dobu nejvýše
pěti let a možnost omezené státní pomoci.</p>
<p>Platnost nového režimu, včetně prodloužení
systému kvót pro cukr, až do let 2014/2015. Bez ustanovení o
přezkumu. </p>
<p>Sloučení kvót „A“ a „B“ v jednotnou
produkční kvótu. </p>
<p>Zrušení intervenčního systému po
čtyřletém přechodném období a nahrazení
intervenční ceny cenou referenční. </p>
<p>Zavedení systému soukromého skladování coby
záchranné sítě pro případ, že se
tržní cena propadne pod úroveň referenční ceny.
</p>
<p>Dobrovolný restrukturalizační režim po dobu
čtyř let pro závody vyrábějící cukr v EU a
pro výrobce isoglukózy a inulinového sirupu, v jehož
rámci se vyplácí částka, která má usnadnit
uzavření závodu a vzdání se kvót, jakož i
zvládání následků restrukturalizačního
procesu v oblasti sociální politiky a životního
prostředí. </p>
<p>Uvedená platba představuje 730 EUR za tunu v prvním a
druhém roce, 625 EUR v roce třetím a 520 EUR v
posledním roce. </p>
<p>Možnost využití některých z těchto
prostředků na vyrovnávací platbu pro producenty cukrové
řepy postižené uzavřením závodů. </p>
<p>Dodatečný diversifikační fond pro členské
státy, jejichž kvóta se sníží o určitou
minimální hodnotu, přičemž další
snížení kvóty znamená větší rozsah
fondu. </p>
<p>Obě tyto platby budou financovány formou dávky od
držitelů kvót po dobu tří let. </p>
<p>Na cukrovou řepu by mělo být možné získat i
platby za vynětí půdy z produkce, pokud je pěstována
jako nepotravinářská plodina, a také podporu pro
energetické plodiny ve výši 45 EUR na hektar. </p>
<p>Pro zachování určité produkce bude ve
stávajících zemích produkujících cukr „v
rámci kvóty C“ uvolněno dodatečné
množství 1,1 miliónu tun vůči jednorázové
platbě odpovídající částce na
restrukturalizační podporu za tunu v prvním roce. </p>
<p>Cukr pro chemický a farmaceutický průmysl a na produkci
bioethanolu bude vyňat z produkčních kvót. </p>
<p>Postupné navyšování kvót isoglukózy pro
stávající výrobní podniky o 300 000 tun v
průběhu tří let, přičemž každý rok
dojde k navýšení o 100 000 tun.<br>Možnost nákupu
zvláštní kvóty isoglukózy (v Itálii 60 000
tun, ve Švédsku 35 000 a v Litvě 8 000 tun) za cenu
restrukturalizační podpory.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

