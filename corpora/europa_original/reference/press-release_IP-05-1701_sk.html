					<p align="right"><b>IP/05/1701</b></p>
<p align="right">Brusel 22. decembra 2005</p>
<h1>
<a name="Heading4"></a><b>Fúzie: </b><b>Komisia postupuje
slovenskému orgánu hospodárskej súťaže
časť akvizície českého a slovenského podniku
Carrefour spoločnosťou Tesco a schvaľuje zvyšok
dohody</b></h1>
<p><b><i>Európska komisia postúpila Protimonopolnému úradu
Slovenskej republiky na základe jeho žiadosti v zmysle nariadenia
EÚ o fúziách časť navrhovanej akvizície
českého a slovenského maloobchodného podniku
francúzskej spoločnosti Carrefour maloobchodnou spoločnosťou
Tesco plc so sídlom v Spojenom kráľovstve. Od vstupu
členského štátu do EÚ v roku 2004 ide o prvý
prípad postúpenia prípadu fúzie jeho orgánu
hospodárskej súťaže. Komisia zistila, že transakcia
má vplyv na hospodársku súťaž na troch rôznych
miestnych trhoch v rámci Slovenskej republiky, ktoré netvoria
podstatnú časť spoločného trhu. Tieto aspekty
transakcie budú posudzované slovenským orgánom
hospodárskej súťaže podľa vnútroštátneho
práva. Komisia zároveň schválila transakciu vo vzťahu
k Českej republike, nakoľko by významne nenarušila
účinnú hospodársku súťaž v českom
maloobchodnom sektore.</i></b></p>
<p>Tesco pôsobí v oblasti maloobchodného predaja
potravinárskych a nepotravinárskych výrobkov
a vlastní viac než 2 300 predajní rôznych foriem po
celom svete. Spoločnosť vlastní a prevádzkuje 31
predajní na Slovensku a 27 predajní v Českej republike.
Carrefour takisto pôsobí v oblasti maloobchodného predaja
potravinárskych a nepotravinárskych výrobkov
a prevádzkuje viac než 11 000 predajní po celom svete.
Prevádzkuje 11 veľkých predajní v Českej republike
a 4 veľké predajne na Slovensku.</p>
<p>Vo svojej žiadosti o postúpenie Protimonopolný úrad
Slovenskej republiky tvrdí, že transakcia ovplyvňuje
hospodársku súťaž na trhu maloobchodného predaja tovaru
dennej spotreby v supermarketoch a hypermarketoch na troch miestnych
trhoch v mestách Bratislava, Košice a Žilina.
Podľa slovenského orgánu hospodárskej súťaže
tieto trhy netvoria podstatnú časť spoločného trhu.</p>
<p>Vyšetrovanie Komisie naznačilo, že trh výrobkov by
v Českej, ako aj Slovenskej republike mohol byť
definovaný v súlade s predchádzajúcim postupom
rozhodovania v prípade maloobchodného predaja tovarov dennej
spotreby v supermarketoch, hypermarketoch, prípadne diskontných
predajniach. Geograficky sa trh obmedzuje na miestne oblasti vzdialené do
20 až 30 minút dopravou od príslušných
predajní.</p>
<p>V Slovenskej republike transakcia posilňuje vedúce postavenie
maloobchodnej spoločnosti Tesca na národnej úrovni.
V mestách Bratislava, Košice a Žilina by
zlúčené subjekty mali navyše vysoké podiely na trhu
a znížil by sa počet dostupných alternatívnych
predajní. Preto Komisia dospela k záveru, že transakcia
ovplyvňuje hospodársku súťaž na týchto troch
miestnych trhoch. </p>
<p>Okrem toho každý z týchto miestnych trhov tvorí
menej ako 0,1 % celkového predaja potravín na spoločnom trhu
a nemôže sa považovať za podstatnú časť
spoločného trhu. V súlade s nariadením EÚ
o fúziách (článok 9 ods. 3 písm. b) Komisia teda
postúpila slovenskú časť transakcie na posúdenie
Protimonopolnému úradu Slovenskej republiky, ktorý je
vhodnejší na vykonanie ďalšieho vyšetrovania. </p>
<p>V Českej republike by zlúčený subjekt bol stále
štvrtou najväčšou skupinou na národnej
úrovni. Aj na jednotlivých miestnych trhoch by strany stále
čelili konkurencii od množstva iných silných
maloobchodníkov ako Lidl&amp;Schwarz, Ahold, či Rewe.</p>

