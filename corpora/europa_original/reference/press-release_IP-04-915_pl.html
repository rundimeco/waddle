					<p align="right"><b>IP/04/915</b></p>
<p align="right">Bruksela, 15  lipiec 2004 r.</p>
<h1>
<a name="Heading4"></a><b>Cukier: </b><b>Komisja występuje z
propozycją systemu bardziej sprzyjającego rynkowi, konsumentom i
wymianie handlowej </b></h1>
<p><b><i>W dniu dzisiejszym Komisja przedstawiła propozycję radykalnej
reformy systemu cukru w Unii Europejskiej. Aktualnie obowiązujący
system spotkał się z ostrą krytyką z uwagi na
niewłaściwy podział środków, niekorzystny wpływ na
konkurencyjność, działanie ze szkodą dla krajów
rozwijających się, konsumentów, podatników oraz
środowiska. Propozycja Komisji zawiera znaczące ograniczenia
wywozów cukru i refundacji wywozowych, zniesienie interwencji, zmniejszenie
produkcji w Unii Europejskiej oraz obniżenie ceny cukru na rynku
wewnętrznym, jak również przyznanie płatności
oddzielonych od produkcji producentom buraków cukrowych. Proces reformy
rozpocznie się w lipcu 2005 r. Aby wszystkie zainteresowane strony
miały czas na dostosowanie się do reformy, zmiany powinny być
wprowadzane na przestrzeni czterech lat. Z uwagi na niepewność
panującą na rynku międzynarodowym, na rok 2008 zaplanowano
przegląd reformy.</i></b></p>
<p>Franz Fischler, Komisarz UE ds. Rolnictwa powiedział: „<i>Reforma
ta stwarza realistyczną perspektywę dla sektora cukru Unii
Europejskiej oraz dla krajów rozwijających się. Naszym
konsumentom korzyści przyniesie orientacja bardziej skierowana na rynek, a
krajom rozwijającym się – zmniejszenie zakłóceń w
wymianie handlowej.”</i></p>
<p><b>Wpływ reformy</b></p>
<p>Dzięki reformie produkcja cukru w Unii Europejskiej będzie
kontynuowana na zrównoważonym i konkurencyjnym poziomie. Wsparcie
dochodów rolników w formie płatności w pełni
odłączonych od produkcji zapewni unijnym producentom buraków
cukrowych częściową rekompensatę za utratę dochodu.
Europejscy konsumenci oraz przemysł wykorzystujący cukier odniosą
korzyści w związku z obniżeniem cen. Reforma pozwoli
również na rozwiązanie pewnych problemów z zakresu ochrony
środowiska, wywołanych intensywna produkcją.</p>
<p><b>Wpływ na zatrudnienie</b></p>
<p>Aktualnie obowiązujący system cukru nie pozwala na zapewnienie
bezpieczeństwa zatrudnienia. W ciągu ostatniego dziesięciolecia w
sektorze zlikwidowano około 17 000 miejsc pracy. W roku 1990 w UE
istniało 240 cukrowni, natomiast w roku 2001 było ich już tylko
135. Liczba cukrowni nadal będzie spadać. </p>
<p>Reforma doprowadzi również do restrukturyzacji, przy jednoczesnym
zapewnieniu konkurencyjności produkcji oraz trwałości
zatrudnienia. Reforma przewiduje czas na dostosowanie dla sektora cukru. W celu
złagodzenia społecznych i gospodarczych skutków restrukturyzacji,
Komisja proponuje system przekształceń dla cukrowni, których
funkcjonowanie na rynku jest zagrożone.</p>
<p><b>Nowe Państwa Członkowskie</b></p>
<p>Z uwagi na fakt, że nowe Państwa Członkowskie już w
pełni korzystają z istniejącego systemu cukru, Komisja proponuje
udzielenie pełnej kompensaty. Płatności te będą
podlegać dyscyplinie finansowej.</p>
<p><b>Plan działania dla krajów AKP </b></p>
<p>Unia Europejska w pełni potwierdza swoje zaangażowanie
względem krajów AKP i Indii. Dzięki reformie uzyskają one
wyraźne perspektywy, utrzymają swoje preferencje i zachowają
atrakcyjny rynek eksportowy. UE zapoczątkuje dialog z zainteresowanymi
krajami w oparciu o działanie, które ma zostać zaproponowane
przed końcem roku 2004 w celu określenia właściwych
środków z zakresu rozwoju i handlu. Komisja przedstawi propozycję
szczegółowych programów mających na celu ułatwienie tym
krajom dostosowania się do nowych warunków rynkowych: tam, gdzie to
możliwe - wzmocnienie konkurencyjności produkcji cukru, zaś w
innych przypadkach – wspieranie dywersyfikacji. </p>
<p>49 najbiedniejszych państw będzie mogło eksportować do
krajów Unii Europejskiej większe ilości cukru po zerowej stawce
celnej.</p>
<p><b>Najważniejsze zmiany</b></p>
<ul>
<li>Obniżenie ceny wsparcia instytucyjnego z 632 euro/tonę do 421 euro
w dwóch etapach na przestrzeni trzech lat</li>
<li>Obniżenie minimalnej ceny buraka cukrowego z 43,6 euro/tonę do
27,4 euro/tonę w dwóch etapach na przestrzeni trzech lat</li>
<li>Zniesienie interwencji publicznych i zastąpienie ich prywatnym systemem
składowania</li>
<li>Obniżenie kwot produkcyjnych UE o 2,8 mln ton (z 17,4 mln ton do 14,6
mln ton) na przestrzeni czterech lat</li>
<li>Obniżenie subsydiowanych wywozów o 2 mln t (z 2,4 mln ton do 0,4
mln ton)</li>
<li>Nowe, oddzielone od produkcji płatności dla producentów
buraka cukrowego w celu częściowego zrekompensowania (60%) utraty
dochodów</li>
<li>Możliwość przenoszenia kwot pomiędzy podmiotami z
różnych Państwa Członkowskich</li>
<li>System przekształceń w wysokości 250 euro/tonę dla
fabryk zaprzestających działalności w
sektorze</li></ul><p>Szczegółowe informacje dotyczące propozycji
są dostępne pod następującym adresem: </p>
<p><a
href="http://ec.europa.eu/agriculture/capreform/index_en.htm">http://ec.europa.eu/agriculture/capreform/index_en.htm</a>
</p>
<p><a
href="/rapid/pressReleasesAction.do?reference=MEMO/04/177&format=HTML&aged=0&language=EN&guiLanguage=fr">MEMO/04/177</a></p>

