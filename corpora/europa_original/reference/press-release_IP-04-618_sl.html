					<p align="right"><b>IP/04/618</b></p>
<p align="right">Bruselj, 10. 5. 2004</p>
<h1>
<a name="Heading4"></a><b>Prost pretok kapitala: postopki za
ugotavljanje kršitev proti Danski, Avstriji, Finski in Švedski glede
dvostranskih investicijskih pogodb z državami nečlanicami
EU</b><br><a name="Heading5"></a><b></b><b><i>Evropska komisija se je
odločila Danski, Avstriji, Finski in Švedski poslati formalne zahteve
za informacije, saj njihove dvostranske investicijske pogodbe, sklenjene z
državami nečlanicami EU pred pristopom k Evropski uniji, morda niso
združljive s Pogodbo ES. Komisijo skrbi, da bi zadevne investicijske
pogodbe lahko vplivale na uporabo pooblastil za sprejemanje ukrepov glede
prostega pretoka kapitala v države nečlanice EU in iz njih, ki so
rezervirana za Svet ministrov EU (na podlagi členov 57.2, 59 in 60 Pogodbe
ES). Kolikor mednarodni sporazumi, ki so jih sklenile pred svojim pristopom,
niso združljivi s Pogodbo, morajo države članice (v skladu s
členom 307 Pogodbe ES) storiti vse potrebo, da to nezdružljivost
odpravijo. Zahteve za informacije so v obliki formalnih obvestil, kar je prvi
korak v postopkih za ugotavljanje kršitev po členu 226 Pogodbe ES,
njihov namen pa je spodbuditi tvoren dialog med zadevnimi državami
članicami, da bi se našle rešitve, združljive z zakonodajo
Skupnosti.</i></b></h1>
<p>Zadevne dvostranske bilateralne pogodbe dajejo podružnicam investitorjev
iz držav nečlanic EU zlasti brezpogojno pravico do neomejenih
mednarodnih transferjev. Poleg tega jim dajejo tudi jamstva glede sedanje in
prihodnje obravnave teh podružnic.</p>
<p>Čeprav Pogodba ES zagotavlja široko svobodo za pretok kapitala in
plačil v države nečlanice EU in iz njih, vseeno obstajajo
nekatere izjeme:</p>
<ul>
<li>kadar v izjemnih okoliščinah pretok kapitala v tretje države
ali iz njih povzroča ali grozi, da bo povzročil resne težave pri
delovanju ekonomske in monetarne unije, lahko Svet ministrov v skladu s
členom 59 Pogodbe ES sprejme zaščitne ukrepe glede držav
nečlanic EU za obdobje največ šestih mesecev.</li>
<li>Člen 60 Pogodbe ES daje Svetu pravico, da sprejme ukrepe za omejitev
pretoka kapitala in plačil, ki se nanašajo na države
nečlanice EU, iz razlogov, povezanih s skupno zunanjo in varnostno
politiko. Ta člen je, na primer, pravna podlaga za finančne sankcije
EU proti več državam, režimom ter terorističnim skupinam in
subjektom. </li>
<li>Člen 57.2 Pogodbe ES daje Svetu pravico, da pod določenimi pogoji
omeji nekatere vrste pretoka kapitala, vključno z neposrednimi
naložbami v države nečlanice EU in iz njih. Zakonske omejitve
Skupnosti (na primer pogoji vzajemnosti, zahteve glede učinkovitosti,
pogoji Skupnosti glede lastništva na omejenem številu področij)
za naložbe iz držav nečlanic EU v določenih gospodarskih
panogah lahko temeljijo na tem členu. Nekatere take določbe že
obstajajo, druge pa se lahko sprejmejo v prihodnje. </li></ul><p>Po mnenju
Komisije bi zadevni dvostranski bilateralni sporazumi lahko ovirali uporabo
omejevalnih ukrepov EU, ki jih je sprejel ali jih lahko sprejme Svet, saj bi se
državljani in podjetja prizadete države nečlanice EU lahko
sklicevali na pravice, pridobljene v okviru takih mednarodnih sporazumov,
sklenjenih pred pristopom zadevne države članice k EU.</p>
<p>Na podlagi člena 307 Pogodbe ES zakonodaja Skupnosti dejansko ne
prevlada avtomatično nad mednarodnimi sporazumi, ki so jih države
članice sklenile pred datumom svojega pristopa. Vendar pa morajo na podlagi
tega istega člena države članice storiti vse potrebno, da
odpravijo morebitno nezdružljivost takih mednarodnih sporazumov, sklenjenih
pred pristopom. </p>
<p>Danska je opozorjena tudi na dejstvo, da njen sporazum z Indonezijo priznava
nediskriminatorno obravnavo naložbam, ne predvideva pa klavzule organizacij
za regionalno gospodarsko povezovanje (“REIO”), po kateri bi se
preferenčna obravnava dodelila samo njenim neposrednim partnerjem iz EU in
se ne bi razširila na udeleženo državo nečlanico EU. S tem
bi bila Danska lahko prisiljena, da pravico, ki je v določenih gospodarskih
panogah lahko rezervirana za podjetja Skupnosti, podeli naložbi iz
države nečlanice EU. To bi lahko privedlo do nadaljnje
nezdružljivosti s posebnimi zahtevami zakonodaje Skupnosti v več
gospodarskih panogah.</p>
<p>Komisija zato od Danske, Avstrije, Švedske in Finske zahteva informacije
o sprejetih ukrepih v skladu s členom 307 Pogodbe ES, da se odpravijo vse
nezdružljivosti, ki morebiti obstajajo v različnih predpristopnih
dvostranskih investicijskih pogodbah, sklenjenih z več državami
nečlanicami EU.</p>
<p>Zadevne države članice so pozvane, da predložijo ugotovitve v
dveh mesecih. Na podlagi teh ugotovitev se Komisija lahko odloči, da
zadevnim državam članicam izda formalne zahteve (v obliki tako
imenovanih “obrazloženih mnenj”) za spremembo njihovih
dvostranskih investicijskih pogodb.</p>
<p><b>Ozadje</b></p>
<p>Dvostranske investicijske pogodbe so, na splošno povedano, sporazumi,
sklenjeni med dvema državama, namenjeni spodbujanju naložb med
pogodbenima strankama in zaščiti investitorjev iz obeh držav
(zagotavljajo, na primer, varstvo pred razlastitvijo ali podržavljanjem
brez pravične odškodnine, prosto vračanje sredstev –
dobičkov, avtorskih honorarjev in kapitala, jamstvo proti kršitvi
lastninskih pravic in prepoved predpisovanja zahtev glede učinkovitosti
itd.). Večina pogodb priznava nacionalno obravnavo (čeprav pogosto z
izjemami glede določenih gospodarskih panog) in obravnavo za države z
največjimi ugodnostmi (vendar praviloma z omejitvijo, da je partnerskim
državam v okviru organizacij za regionalno gospodarsko povezovanje lahko
odobrena ugodnejša obravnava – tako imenovana klavzula
“REIO”).  Pogodbe predvidevajo tudi poravnavo sporov z
meddržavnimi postopki, ki jih običajno dopolnjujejo postopki za spore
med investitorji in državami (s čimer je tako zagotovljen dostop
posameznih investitorjev do mednarodne arbitraže). Pojem
“investicija” je običajno opredeljen zelo široko. V svetu
obstaja široka mreža takih dvostranskih investicijskih pogodb (2181
sporazumov v letu 2002).</p>

