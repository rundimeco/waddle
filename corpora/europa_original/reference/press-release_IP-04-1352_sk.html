					<p align="right"><b>IP/04/1352</b></p>
<p align="right">Brusel 10. novembra 2004</p>
<h1>
<a name="Heading4"></a><b>EÚ zintenzívňuje boj proti
pirátstvu a falšovaniu za svojimi hranicami</b></h1>
<p><b><i>V snahe zastaviť narastajúce pirátstvo
a falšovanie prijala dnes Európska komisia stratégiu
presadzovania práv duševného vlastníctva v tretích
krajinách. Akčný plán sa zameriava na dôkladné a
účinné vykonávanie a presadzovanie platných
právnych predpisov v oblasti práv duševného
vlastníctva. Navrhuje určiť prioritné krajiny, v
ktorých by sa mala sústrediť činnosť vedúca
k presadzovaniu týchto práv. Dôraz sa bude klásť
na technickú spoluprácu a podporu na pomoc tretím krajinám v
boji proti falšovaniu, avšak Komisia nebude váhať
použiť žiadne dvojstranné ani mnohostranné
sankčné mechanizmy proti žiadnej krajine zapojenej do
systematického porušovania právnych predpisov. Komisia sa bude
starať o zvyšovanie informovanosti užívateľov a
spotrebiteľov v tretích krajinách a bude podporovať
vytváranie partnerstiev medzi verejným a súkromným sektorom
v oblasti presadzovania práv.</i></b></p>
<p>Komisár EÚ pre obchod Pascal Lamy uviedol: „Pirátstvo a
falšovanie každým rokom neustále silnejú a stali sa
priemyselnými odvetviami, ktoré stále častejšie riadia
nezákonné organizácie. Je to vážny problém pre
nás, ale aj pre tretie krajiny, ktorých podniky taktiež
negatívne ovplyvňujú dôsledky porušovania ich
vlastných práv duševného vlastníctva.“ Dodal:
„Niektoré z týchto imitácií, ako sú napr.
liečivá a potraviny, predstavujú priame nebezpečenstvo pre
verejnosť, kým ostatné ohrozujú prežitie
najinovatívnejších odvetví EÚ, ktoré musia
čeliť zneužívaniu svojej tvorby. Prijatie nových
právnych predpisov o duševnom vlastníctve je jedna vec. Ale
navrhnúť správne prostriedky na ich presadzovanie je niečo
iné. A to je teraz našou prioritou.“</p>
<p>Táto stratégia stanovuje na ďalšie roky usmernenia pre
Európsku komisiu, ktorými by sa mala riadiť s cieľom
znížiť mieru porušovania právnych predpisov v oblasti
práv duševného vlastníctva, ku ktorému dochádza za
hranicami EÚ na celom svete. Bezprostredne nadväzuje na nedávne
iniciatívy, ktoré EÚ prijala s cieľom riešiť tento
problém v rámci EÚ a na svojich hraniciach. </p>
<p>Úmyslom EÚ nie je znovu „vynájsť koleso“, ale
ukázať, že sme sa zaviazali pôsobiť viac a lepšie
v oblasti, v ktorej vydávanie právnych predpisov nestačí. Je
nevyhnutné, aby tretie krajiny nielen dodržiavali záväzky,
ktoré odsúhlasili v rámci WTO a dvojstranných dohôd,
ale prejavili aj skutočnú snahu riešiť problém na
svojich hraniciach, súdoch a uliciach. Z našej strany musíme
zabezpečiť účinnú ochranu našich
držiteľov práv pred zneužívaním svojho
vlastníctva, ako aj našich občanov vo všeobecnosti pred
nebezpečenstvom pirátstva a falšovania.</p>
<p>Stratégia pozostáva z týchto prvkov:</p>
<ul>
<li>1. Identifikácia prioritných krajín: akčný
plán EÚ sa bude zameriavať na najproblematickejšie krajiny
v oblasti práv duševného vlastníctva. O ktoré
krajiny ide, zistí Komisia pomocou pravidelného prieskumu medzi
zúčastnenými stranami. </li>
<li>2. Osveta: podpora iniciatív na zvýšenie informovanosti
verejnosti o následkoch falšovania (strata zahraničných
investícií a transferu technológií, zdravotné
riziká, prepojenie na medzinárodný zločin atď.)
a sprístupnenie „Príručky o presadzovaní
práv duševného vlastníctva“ verejnosti
a orgánom príslušných tretích krajín.</li>
<li>3. Politický dialóg, podnety a technická
spolupráca: v tejto súvislosti sa zabezpečí, aby sa
technická pomoc poskytovaná tretím krajinám
sústreďovala na presadzovanie práv duševného
vlastníctva, a to najmä v prioritných krajinách;
výmena nápadov a informácii s ostatnými
kľúčovými poskytovateľmi technickej spolupráce,
napr. so Svetovou organizáciou duševného vlastníctva (WIPO),
Spojenými štátmi americkými alebo Japonskom,
s cieľom vyhnúť sa dvojitej práci  a podeliť
sa o osvedčené metódy. </li>
<li>Mechanizmy týkajúce sa práv duševného
vlastníctva v mnohostranných (vrátane Dohody o obchodných
aspektoch práv duševného vlastníctva, ďalej len TRIPS),
medziregionálnych a dvojstranných dohodách:
systematickejšie predkladanie problémov v rámci týchto
dohôd; konzultácie s obchodnými partnermi s cieľom
začať iniciatívu vo Rade WTO pre obchodné aspekty práv
duševného vlastníctva, v rámci ktorej sa upozorní
na narastajúce rozmery problému, identifikujú sa
príčiny, navrhnú riešenia a v dvojstranných
dohodách sa posilnia ustanovenia týkajúce sa presadzovania
práv duševného vlastníctva .</li>
<li>5. Riešenie sporov – sankcie: v tejto súvislosti sa
pripomína, že držitelia práv majú možnosť
uplatňovať v prípadoch dokázaného porušenia
dohody TRIPS nariadenie o obchodných prekážkach alebo
dvojstranné dohody; okrem mechanizmov riešenia sporov
v rámci WTO sa pripomína možnosť
využívať v prípadoch nesúladu ochrany práv
duševného vlastníctva s predpísanými normami
mechanizmy riešenia sporov zahrnuté v dvojstranných
dohodách.</li>
<li>6. Vytvorenie partnerstiev medzi verejným a súkromným
sektorom: podpora miestnych sietí zriadených
v príslušných tretích krajinách a podiel na
týchto sieťach; využívanie mechanizmov zriadených
útvarmi Komisie (IPR Help Desk a Centrála pre vedu a techniku) na
výmenu informácii s držiteľmi práv
a združeniami; budovanie spolupráce s podnikmi
a združeniami, ktoré sa aktívne
zúčastňujú na boji proti pirátstvu
a falšovaniu.</li></ul><p>Ďalšie informácie
nájdete na:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

