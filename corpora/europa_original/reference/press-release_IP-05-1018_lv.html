					<p align="right"><b>IP/05/1018</b></p>
<p align="right">Briselē, 2005. gada 28. jūlijā</p>
<h1>
<a name="Heading4"></a><b>Komisārs Borgs apsveic ar jauna
zivsaimniecības </b><b>partnerattiecību nolīguma
noslēgšanu ar Maroku</b></h1>
<p><b><i>Džo Borgs, Zivsaimniecības un jūrlietu komisārs,
atzinīgi vērtē jauna zivsaimniecības partnerattiecību
nolīguma parafēšanu starp Eiropas Savienību un Maroku.
Nolīgums, kas būs spēkā 4 gadus, iezīmē
zivsaimniecības attiecību atjaunošanos starp abām
līgumslēdzējām pusēm, jo iepriekšējā
līguma termiņš beidzās 1999. gada novembrī. 
Jaunais nolīgums ir pieticīgāks par iepriekšējo un
atspoguļo izmaiņas, kas notikušas laikposmā starp
nolīgumiem (sk. <a
href="/rapid/pressReleasesAction.do?reference=MEMO/05/275&format=HTML&aged=0&language=EN&guiLanguage=fr">MEMO/05/275</a>).
Tajā paredzētas zvejošanas iespējas 119 ES kuģiem un
kvota 60 000 tonnu mazo pelaģisko sugu gadā. Finansiālā
kompensācija, ko Eiropas Savienība maksā Marokai, sasniegs 144
miljonus eiro visā laikposmā. Būtiska šīs summas
daļa ir īpaši paredzēta pasākumiem, kas atbalsta
Marokas mazo floti un ilgtspējīgu zvejošanas attīstību
Marokas ūdeņos. Šāda pieeja atbilst ES zivsaimniecības
partnerattiecību nolīgumiem, par ko tika nolemts kopējās
zivsaimniecības politikas 2002. gada reformas ietvaros un kuru
mērķis ir cieša sadarbība ar partnervalstīm, lai
panāktu ilgtspējīgu zivsaimniecību to ūdeņos.
Paredzēts, ka nolīgums stāsies spēkā 2006. gada
1. maijā pēc apstiprināšanas Padomē un Eiropas
Parlamentā.</i></b></p>
<p>Komisārs Borgs nolīgumu raksturoja kā „svarīgu un
pozitīvu notikumu, kas sekmēs attiecības starp Eiropas
Savienību un Maroku. Līgumslēdzējas puses ir
apņēmušas kopā strādāt, lai panāktu
ilgtspējīgu zivsaimniecību un veicinātu labvēlīgu
sadarbības klimatu visos zivsaimniecības un ar to saistīto nozaru
jautājumos.”     </p>
<p><b>Zvejas iespējas</b></p>
<ul>
<li>Sīkzveja:</li>
<li>pelaģiskā zveja (seineri): 20 kuģi;</li>
<li>jedas, velcēšana un zivju krātiņi: 20 kuģi;</li>
<li>zveja ar āķu jedām: 30 kuģi;</li>
<li>tunzivju velcēšana: 27 kuģi.</li>
<li>Bentālo zivju sugu zveja (pie jūras dibena)</li>
<li>āķu jedas, trali un tīkli: 22 kuģi.</li>
<li>Mazā pelaģiskā zveja (vidējā
dziļumā)</li>
<li>kvota 60 000 tonnu gadā.</li></ul><p><b>Finansiāla
kompensācija un pasākumi ilgtspējīgas zivsaimniecības
attīstībai</b></p>
<p>Finansiāla kompensācija sasniegs 36 miljonus eiro gadā.
Ievērojama šīs summas daļa – 14 miljoni eiro –
ir īpaši paredzēti Marokas zivsaimniecības politikas
izstrādei un ieviešanai, lai nodrošinātu
ilgtspējīgu zveju tās ūdeņos. </p>
<p>Pie šiem pasākumiem pieder atbalsts</p>
<ul>
<li>Marokas piekrastes flotes modernizācijai un
restrukturizācijai;</li>
<li>attiecīgo flošu dreifertīklu izņemšanas ietekmes
mazināšanai;</li>
<li>zinātniskajai pētniecībai, mācībām un
zivsaimniecības organizācijām;</li>
<li>zvejniecības produktu tirdzniecības veicināšanas
struktūru modernizācijai;</li>
<li>zvejniecības produktu izkraušanas un apstrādes
uzlabošanai;</li>
<li>mācību programmām. </li></ul><p>Licenču nodevas, ko
kuģu īpašnieki maksās saskaņā ar šo
nolīgumu, būs atkarīgas no attiecīgās zvejas un var
nodrošināt Marokai ienākumus, kas pārsniedz 3 miljonus eiro
gadā. Sadarbība zinātniskajā pētniecībā
ietvers zivju krājumu kopīgu uzraudzību Marokas ūdeņos.
ES un Maroka ir nolēmušas veicināt ekonomikas, zinātnisko,
tehnisko un tirdzniecības sadarbību, kā arī vienai otrai
nodot zināšanas zivsaimniecības nozarē. Pie
dalībvalstīm, kuru kuģi varētu darboties saskaņā
ar šo nolīgumu, pieder Francija, Grieķija, Itālija,
Īrija, Latvija, Lietuva, Nīderlande, Polija, Portugāle,
Spānija un Vācija. </p>

