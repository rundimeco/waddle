					<p align="right"><b>IP/05/130</b></p>
<p align="right">Briuselis, 2005 m. vasario 2 d.</p>
<h1>
<a name="Heading4"></a><b>Komisija skelbia visapusę ES ekonomikos
augimo ir darbo vietų kūrimo strategiją
</b></h1>
<p><b><i>Šiandien Europos Komisija pateikė naują ES
strategiją, kuria siekiama užtikrinti ekonomikos augimą ir darbo
vietų kūrimą. Strategijos tikslas – suteikti naują
impulsą vadinamajai Lisabonos darbotvarkei – 2000 m. priimtai ES
ekonominės reformos darbotvarkei. Šiandien Europos Komisijos
siūlomomis priemonėmis iki 2010 m. būtų galima 3 % padidinti
BVP ir sukurti daugiau kaip 6 milijonus darbo vietų. Būtina imtis
neatidėliotinų veiksmų. Praėjus penkeriems metams nuo
Lisabonos strategijos paskelbimo, laukiamo rezultato nėra. Siekiant
ateityje išlaikyti ES tvariosios plėtros modelį, privalu
stiprinti Sąjungos konkurencingumą ir suaktyvinti jos ekonomiką.
Komisija skelbia konkrečią ES ir jos valstybėms narėms
skirtą veiksmų programą, kuria siekiama skatinti tolygų
ekonomikos augimą ir sukurti daugiau ir geresnių darbo vietų.
Komisija ragina valstybes nares pavasarį įvyksiančiame Europos
Vadovų Tarybos susitikime (kovo 22–23 d.) paskelbti naują
ūkio augimo ir darbo vietų kūrimo ES partnerystės
programą. </i></b></p>
<p>Komisijos pirmininkas Barroso pasakė: „Europa privalo daugiau
pasiekti. Tai, ką mes šiandien siūlome, leis išnaudoti
didžiulį Europos ekonominį potencialą ir išlaikyti
Europos visuomenės modelį, kurį mes taip vertiname. Šiuo
modeliu grindžiamas socialinis teisingumas ir suteikiamos galimybės
visiems visuomenės nariams. Mūsų siekis nesikeičia.
Bendrieji Lisabonos tikslai buvo teisingi, bet netinkamai įgyvendinami.
Pastarųjų penkerių metų pamoka – norėdami gauti
rezultatą, privalome darbotvarkei suteikti naują kryptį. Esu
įsitikinęs, kad naujoji strategija – tinkama priemonė
mūsų tikslui pasiekti. Svarbiausia yra ne faktai ir skaičiai
popieriuje. Svarbiausia yra tai, kokią įtaką jie daro
žmonių gyvenimui: ką tie skaičiai reiškia
švietimo, pensijų, socialinių paslaugų ir sveikatos apsaugos
srityse. Kad pateiktume šiuos pasiūlymus, turėjome priimti
sudėtingus sprendimus. Mūsų vizija yra ir išlieka ta pati
– tvarioji plėtra. Komisija yra ryžtingai nusiteikusi siekti
ekonomikos atsinaujinimo“.</p>
<p>Komisijos pirmininko pavaduotojas Günter Verheugen pridūrė:
„Šį kartą mes turime pasiekti tikslą, veikti kartu ir
daryti tai, kas labiausiai rūpi mūsų piliečiams: kurti darbo
vietas. Šiandien svarbu suprasti, kad stebuklingų sprendimų
nebūna. Mes norime dirbti vadovaudamiesi partnerystės dvasia ir
parengti politinį pagrindą ūkio augimui ir darbo vietų
kūrimui. Komisija pasirūpins, kad verslui būtų sudarytos
tinkamos sąlygos“.</p>
<p>Europos Komisija šiandien pateikė savo strategines rekomendacijas
dėl vadinamosios Lisabonos darbotvarkės tarpinio vertinimo. Siekiant
pereiti nuo žodžių prie darbų, Komisijos manymu reikia
atnaujinti pastangas ir nusistatyti mažiau, bet realiai pasiekiamų
tikslų. </p>
<p>Lisabonos darbotvarkės įgyvendinimas strigo dėl visų
šių veiksnių – susidariusių ekonominių
sąlygų, tarptautinio nestabilumo, lėtos valstybių narių
pažangos ir laipsniško politinio dėmesio mažėjimo. 
</p>
<p>Ilgėjant Europos gyventojų gyvenimo trukmei ir stiprėjant
tarptautinei konkurencijai, kurią didina tokios šalys kaip,
pavyzdžiui, Indija ir Kinija, Europa turi didinti darbo našumą ir
įdarbinti daugiau žmonių. </p>
<p>Komisija pasiūlė konkrečią veiksmų programą,
kuria siekiama: </p>
<p><b>Padaryti Europą patrauklesnę investuoti ir dirbti</b></p>
<ul>
<li>užbaigti kurti vieningą rinką tose srityse, kuriose galimas
realus ekonomikos augimas, kur galima kurti naujas darbo vietas ir kurios yra
labai svarbios vartotojams (suderintas susitarimas dėl paslaugos,
reglamentuojamos profesijos, energetika, viešieji pirkimai ir
finansinės paslaugos, suderintas susitarimas dėl <i>REACH
</i>(cheminių medžiagų reguliavimo, vertinimo ir
patvirtinimo)<i>,</i> naujos bendrosios nuostatos dėl cheminių
medžiagų, kuriose atsižvelgiama į konkurencingumo bei
naujovių poveikį ir mažas bei vidutines įmones);</li>
<li>užtikrinti atvirą ir konkurencingą rinką Europoje ir
už jos ribų: nukreipti valstybės pagalbą tiems sektoriams,
kuriuose egzistuoja augimo potencialas, kurti mažoms ir vidutinėms
įmonėms palankią verslo aplinką, sudaryti galimybes
pasinaudoti trečiųjų šalių rinka, supaprastinti Europos
ir nacionalines reguliavimo sistemas;</li>
<li>siekiant sumažinti administracines išlaidas, gerinti Europos ir
nacionalines reguliavimo sistemas;</li>
<li>plėsti ir gerinti Europos infrastruktūrą;</li>
<li>toliau skatinti įdiegti Bendrijos patentą ir kurti
konsoliduotą įmonių mokesčių
bazę.</li></ul><p><b>Pasinaudoti žiniomis ir naujovėmis
ekonomikos augimui</b></p>
<ul>
<li>skirti 3 % BVP mokslo ir tiriamųjų darbų išlaidoms
padengti;</li>
<li>skatinti naudotis informacijos ir ryšių technologijomis;</li>
<li>skatinti inovacijų centrų, jungiančių regioninius
centrus, universitetus ir verslo įmones, kūrimą;</li>
<li>skatinti Europos technologijų iniciatyvų kūrimą
dalyvaujant valstybės ir privačioms bendrovėms;</li>
<li>skatinti ekologines naujoves, skirtas taupyti energiją ir mažinti
šiltnamio efektą sukeliančių dujų emisijas;</li>
<li>prisidėti kuriant stiprią Europos pramonę skatinant kartu
veikti valstybės ir privačias bendroves;</li>
<li>Komisija siūlo įsteigti Europos technologijos institutą,
kuris suburtų geriausius Europos specialistus, idėjas ir įmones.
</li></ul><p><b>Sukurti daugiau ir geresnių darbo vietų</b></p>
<ul>
<li>įdarbinti daugiau žmonių, ypač įgyvendinant
priemones, mažinančias jaunimo nedarbą (Europos jaunimo
iniciatyva), ir modernizuoti socialinės apsaugos sistemas;</li>
<li>didinti darbuotojų ir įmonių galimybes prisitaikyti prie
naujų sąlygų ir stiprinti darbo rinkos lankstumą
šalinant kliūtis darbo jėgos mobilumui; </li>
<li>daugiau investuoti į žmogiškąjį kapitalą ir
sudaryti geresnes sąlygas švietimui ir įgūdžių
formavimui pertvarkant ES struktūrinius fondus ir Sanglaudos fondą. 
</li></ul><p><b>Partnerystė. </b>Europos Sąjunga ir valstybės
narės dalijasi atsakomybe už plačios apimties politikos
krypčių – užimtumo, makroekonominės politikos ir
struktūrinių reformų – įgyvendinimą. Tam
būtina partnerystė. Veiksmų programoje aiškiai atskiriami
valstybių narių veiksmai ir veiksmai Europos Sąjungos lygmeniu:
remiantis patirtimi, įgyta įgyvendinant vidaus rinkos programą,
veiksmų programoje nustatomi įsipareigojimai, terminai ir vertinama
pasiekta pažanga. Vyriausybės turėtų paskirti
„poną ar ponią Lisaboną“ – asmenį,
atsakingą už strategijos įgyvendinimą. </p>
<p>Programoje supaprastinami įgyvendinimo mechanizmai – bus parengta
viena veiksmų programa ir, po ilgų konsultacijų, buvo nutarta
parengti vieną nacionalinę įgyvendinimo ataskaitą.</p>
<p><b>Didelių planų įgyvendinimo kaina.</b> Europos Sąjunga
galės įgyvendinti savo tikslus investicijų ir socialinės
sanglaudos srityse tik tuo atveju, jei valstybės narės bus
pasirengusios skirti ES tokį biudžetą, kuris atitiktų
pagrindinius ekonominius bei socialinius prioritetus ir bendrus
įsipareigojimus.   </p>

