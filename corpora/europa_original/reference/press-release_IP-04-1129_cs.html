IP/04/1129
V Bruselu dne 22. září 2004
Po rozsáhlých celoevropských diskusích přijala
dnes Komise návrh na aktualizaci základních aspektů
směrnice o pracovní době. Jedná se
o vyvážený soubor vzájemně propojených
opatření, která zachovávají hlavní cíl
(zdraví a bezpečnost pracovníků) a současně
reagují na potřeby moderní evropské ekonomiky.
Individuální výjimky z 48hodinového pracovního
týdne by byly možné i nadále, ale podléhaly by
přísnějším podmínkám, jež by
bránily jejich zneužití. Členským státům by
bylo umožněno prodloužit referenční období pro
výpočet maximálního 48hodinového pracovního
týdne ze 4 měsíců na 1 rok. Čas, který
by byl stráven ve službě, ale nebyl by odpracován, by nebyl
započítán do pracovní doby. Náhradní volno by bylo
přiděleno do 72 hodin.
Komisař pro zaměstnanost a sociální věci Stavros
Dimas řekl: „Tento návrh se zaměřuje na nedostatky
současného systému, které se projevily během jeho
používání. Jedná se o vyvážený soubor
opatření, která chrání zdraví pracovníků
a zajišťují jejich bezpečnost a která
současně zavádí větší flexibilitu a
zachovávají konkurenceschopnost."
V návrhu je uvedeno, že členské státy mohou na
národní úrovni zavést opatření, která se
týkají uplatnění individuálních výjimek
z 48hodinového limitu. Podmínky, jež je třeba
dodržovat v případě dohody mezi zaměstnavatelem a
pracovníkem, jsou nyní jednoznačnější. Např.
zaměstnavatel nebude moci získat souhlas s výjimkou
z limitu při podpisu pracovní smlouvy a zaměstnanec bude
moci svůj souhlas kdykoli odvolat. Individuální výjimky
budou uděleny v rámci kolektivní smlouvy nebo dohod mezi
oběma zainteresovanými stranami v rámci odvětví nebo
pracoviště. Pracovník se může na výjimce dohodnout
přímo se svým zaměstnavatelem, pokud podle
vnitrostátních právních předpisů nebo praxe nelze
u dohod o pracovní době uplatnit kolektivní
vyjednávání. To se vztahuje zejména na případy,
kdy neplatí žádná kolektivní smlouva a zaměstnanci
nemají v rámci společnosti žádné zástupce,
kteří jsou oprávněni takovou dohodu uzavřít.
V souvislosti s tím bude členským státům
umožněno prodloužit standardní referenční
období pro výpočet průměrného 48hodinového
pracovního týdne ze 4 měsíců až na 1 rok, pod
podmínkou, že tento krok zkonzultují s oběma
zainteresovanými stranami. To společnostem poskytne
větší flexibilitu a adaptabilitu vzhledem
k požadavkům kladeným jejich činností.
Dnešní návrh vytváří novou kategorii doby ve
službě, tzv. „neaktivní“ část doby
ve službě. Jedná se o dobu, kdy pracovník,
přestože je k dispozici na svém pracovišti,
nevykonává své povinnosti. Tato doba nebude
započítána do pracovní doby, nebude-li stanoveno jinak
vnitrostátními právními předpisy nebo kolektivní
smlouvou.
V návrhu je také uvedeno, že náhradní
volno nemusí být uděleno okamžitě, ale do 72
hodin.
Komise podává tento návrh po dvoufázovém
konzultačním procesu, jak požaduje Smlouva, který vyvrcholil
prohlášením zástupců zaměstnavatelů a
pracovníků na evropské úrovni o tom, že o
dané otázce nejsou schopni zahájit jednání. Návrh
bude nyní poslán Radě a Parlamentu k odsouhlasení.
Úplný text dnešního návrhu naleznete na adrese:
http://ec.europa.eu/employment_social/news/2004/sep/working_time_prop_en.htm
Viz také
MEMO/04/219