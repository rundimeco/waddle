					<p align="right"><b>IP/07/1101</b></p>
<p align="right">Bruxelles, 16 iulie 2007 </p>
<h1>
<a name="Heading4"></a><b>Cereale: </b><b>Propunere de stabilire la 0
a coeficientului de retragere din circuitul agricol pentru
însămânţările din toamna anului 2007 şi
primăvara anului 2008</b></h1>
<h2>
<a name="Heading7"></a><b><i>Comisarul pentru Agricultură şi
Dezvoltare Rurală, doamna Mariann Fischer Boel, şi-a anunţat
astăzi intenţia de a transmite Comisiei o propunere de stabilire la 0
% a coeficientului de retragere din circuitul agricol obligatoriu pentru toamna
anului 2007 şi primăvara anului 2008, ca răspuns la situaţia
din ce în c</i></b><b><i>e mai tensionată de pe piaţa cerealelor.
În UE-27, o recoltă pentru anul 2006 mai mică decât se
prevedea (265,5 milioane de tone) a dus la apariţia unor tensiuni în
aprovizionare către sfârşitul anului de comercializare 2006/2007
şi la apariţia unor preţuri actuale foarte ridicate. Stocurile de
intervenţie au scăzut considerabil, de la 14 milioane de tone la
începutul anului de comercializare 2006/2007 la 2,5 milioane de tone
în prezent, fiind compuse în principal din porumbul deţinut de
Ungaria. În anul curent, primele recolte de orz şi de grâu sunt
moderate, cu excepţia Spaniei, şi vremea umedă continuă
să perturbeze sau să întârzie recoltele în statele
membre din vest.</i></b></h2>
<p>Doamna Mariann Fischer Boel a declarat că: „Această propunere
trebuie privită ca un răspuns la actuala situaţie tensionată
a pieţei privind însămânţările din toamna anului
2007 şi primăvara anului 2008. Agricultorii pot continua să
retragă voluntar din circuitul agricol o parte din terenurile arabile.
Această iniţiativă nu trebuie privită ca o încercare de
a evita „bilanţul de sănătate” al reformelor privind
Politica Agricolă Comună din 2008. În acest context, va avea loc
o revizuire a politicii privind cerealele, inclusiv în ceea ce
priveşte retragerea din circuitul agricol”.</p>
<p>La nivel global, se stimează că în 2007/2008 stocurile finale
vor atinge cel mai scăzut nivel din ultimii 28 de ani, ajungând la 111
milioane tone, dintre care numai 31 milioane tone deţinute de cei cinci
mari exportatori. Preţurile se vor menţine la un nivel
excepţional de ridicat datorită recoltelor foarte proaste ale marilor
producători de cereale şi creşterii cererii de cereale, în
special a cererii de porumb pentru producţia de bioetanol. În special,
dezvoltarea puternică a industriei de bioetanol în Statele Unite are
un efect de bulgăre de zăpadă asupra preţurilor altor
cereale.</p>
<p>Conform estimărilor Comisiei, stabilirea la 0% a coeficientului de
retragere din circuitul agricol ar putea încuraja agricultorii din cadrul
Uniunii Europene să producă o cantitate suplimentară de
aproximativ 10 până la 17 milioane tone în 2008, ceea ce ar
contribui la reducerea tensiunilor de pe piaţă. </p>
<p>Propunerea va privi numai însămânţările din toamna
anului 2007 şi primăvara anului 2008. O decizie permanentă ar
necesita o revizuire globală a politicii şi o analiză privind
modalităţile de menţinere a efectelor pozitive pentru mediu ale
retragerii din circuitul agricol, prevăzute pentru „bilanţul de
sănătate” al reformelor privind Politica Agricolă
Comună.</p>
<p><b>Context</b></p>
<p>Retragerea din circuitul agricol a fost introdusă pentru a limita
producţia de cereale realizată pe bază voluntară din cadrul
UE în perioada 1988/1989. După reforma din 1992, aceasta a devenit
obligatorie, cu alte cuvinte, producătorilor încadraţi în
sistemul general li s-a cerut să retragă din circuitul agricol un
procent stabilit din suprafaţa declarată pentru a putea fi eligibili
pentru plăţile directe. Prin reforma din 2003, aceştia au primit
drepturi de retragere a terenurilor din circuitul agricol care dau dreptul la
plată în cazul în care corespund unui hectar de teren eligibil
retras din circuitul agricol. </p>
<p>Coeficientul de retragere din circuitul agricol obligatoriu se stabilea
iniţial în fiecare an dar, în scopuri de simplificare, în
1999/2000 a fost stabilit permanent la 10%. În noile statele membre care au
optat pentru sistemul unic de plată pe suprafaţă (SAPS),
agricultorii sunt scutiţi de la obligaţia de retragere din circuitul
agricol (Polonia, Republica Cehă, Republica Slovacă, Ungaria,
Lituania, Letonia, Estonia şi Cipru). În cadrul UE, suprafaţa
actuală supusă retragerii obligatorii din circuitul agricol
reprezintă 3,8 milioane hectare.</p>
<p>Stabilirea la zero a coeficientului de retragere din circuitul agricol nu
îi obligă pe agricultori să îşi cultive terenurile.
Aceştia pot continua să le retragă voluntar din circuitul agricol
şi să aplice sisteme de protecţie a mediului.
Condiţionalitatea se aplică tuturor terenurilor arabile. </p>

