					<p align="right"><b>IP/04/618</b></p>
<p align="right">Brusel 10. mája 2004</p>
<h1>
<a name="Heading4"></a><b>Voľný pohyb kapitálu: konanie
pri porušení zmluvy voči Dánsku, Rakúsku, Fínsku a
Švédsku týkajúce sa bilaterálnych dohôd o podpore
a vzájomnej ochrane investícií s krajinami, ktoré nie
sú členmi EÚ </b></h1>
<p><b><i>Európska komisia sa rozhodla zaslať oficiálne
žiadosti Dánsku, Rakúsku, Fínsku a Švédsku o
poskytnutie informácií týkajúcich sa možných 
nezlučiteľností so Zmluvou o založení ES
obsiahnutých v bilaterálnych dohodách o podpore a vzájomnej
ochrane investícií, ktoré tieto krajiny pred vstupom do
Európskej únie uzatvorili s krajinami, ktoré nie sú
členmi EÚ.   Komisia sa obáva, že zmienené dohody o
podpore a vzájomnej ochrane investícií môžu
ovplyvniť uplatňovanie právomocí vyhradených pre Radu
ministrov EÚ prijať opatrenia týkajúce sa pohybu
kapitálu do a z krajín, ktoré nie sú členmi EÚ (na
základe článku 57 odsek 2 a článkov 59 a 60 Zmluvy o
založení ES). Keďže medzinárodné zmluvy,
ktoré tieto krajiny uzatvorili pred svojím pristúpením nie
sú zlučiteľné so Zmluvou, členské štáty
sú povinné (podľa článku 307 Zmluvy o
založení ES) podniknúť všetky náležité
kroky, aby tieto nezlučiteľnosti odstránili.  Žiadosti o
informácie majú podobu listov úradného oznámenia,
čo je, podľa článku 226 Zmluvy o založení ES,
prvá fáza konania pri porušení zmluvy. Cieľom
týchto listov je podnietiť konštruktívny dialóg s
príslušnými krajinami tak, aby bolo možné
nájsť riešenia, ktoré by boli zlučiteľné s
právom Spoločenstva. </i></b></p>
<p>Zmienené dohody o podpore a vzájomnej ochrane investícií
udeľujú investorom z krajín, ktoré nie sú členmi
EÚ, bezvýhradné právo na založenie podnikov, aby mohli
predovšetkým voľne vykonávať medzinárodné
prevody kapitálových hodnôt. Takisto poskytujú záruky
týkajúce sa zaobchádzania s podnikom v súčasnosti i v
budúcnosti. </p>
<p>Kým pravidlá Zmluvy o založení ES ustanovujú
širokú slobodu pohybov kapitálu a platieb do
a z krajín, ktoré nie sú členmi EÚ, predsa
len existuje obmedzené množstvo výnimiek:</p>
<ul>
<li>tam, kde za výnimočných okolností zapríčinia
pohyby kapitálu do alebo z tretích krajín vážne
ťažkosti pre operácie hospodárskej a menovej únie
alebo takáto situácia hrozí, Rada ministrov môže,
podľa článku 59 Zmluvy o založení ES, pokiaľ
ide o krajiny, ktoré nie sú členmi EÚ, prijať
ochranné opatrenia na obdobie nepresahujúce šesť
mesiacov.</li>
<li>článok 60 Zmluvy o založení ES oprávňuje
Radu prijať opatrenia, ktoré obmedzujú pohyby kapitálu
a platieb smerujúcich do krajín, ktoré nie sú
členmi EÚ, a to z dôvodov súvisiacich so
spoločnou zahraničnou a bezpečnostnou politikou.  Tento
článok napríklad predstavuje právny základ pre
finančné sankcie EÚ voči niektorým krajinám,
režimom a teroristickým skupinám a subjektom.  </li>
<li>Článok 57 odsek 2 Zmluvy o založení ES
oprávňuje Radu za určitých podmienok na obmedzenie
niektorých druhov pohybu kapitálu, medzi nimi i priame
investície do a z krajín, ktoré nie sú
členmi EÚ. Obmedzenia v práve Spoločenstva (ako napr.
recipročné klauzuly, výkonové normy, výhrada
vlastníctva v určitých oblastiach) upravujúce
investície z tretích krajín v určitých
hospodárskych odvetviach, môžu byť založené na
tomto článku. Niektoré takéto ustanovenia už
existujú a ďalšie môžu byť prijaté
v budúcnosti.  </li></ul><p>Podľa názoru Komisie by
zmienené bilaterálne dohody o podpore a vzájomnej ochrane
investícií mohli sťažiť uplatnenie obmedzujúcich
opatrení EÚ, o ktorých Rada už rozhodla alebo ešte len
môže rozhodnúť, keďže štátni
príslušníci a spoločnosti z príslušných
tretích krajín by sa mohli odvolávať na práva,
ktoré im vyplývajú z takýchto medzinárodných
dohôd uzatvorených pred vstupom príslušného
členského štátu do EÚ. </p>
<p>Na základe článku 307 Zmluvy o založení ES,
právo Spoločenstva takto nemá automatickú prevahu nad
medzinárodnými dohodami uzatvorenými členskými
štátmi pred dátumom ich pristúpenia.   Na základe toho
istého článku sú však členské štáty
povinné prijať všetky náležité opatrenia, aby
odstránili možné nezlučiteľnosti týchto dohôd
s právom Spoločenstva.   </p>
<p>V prípade Dánska sa takisto poukazuje na fakt, že jeho dohoda
s Indonéziou síce predpokladá nediskriminačné
zaobchádzanie s investíciami, avšak neobsahuje klauzulu o
organizáciách regionálnej ekonomickej integrácie
(“REIO”), podľa ktorej by boli zvýhodnení iba
bezprostrední partneri z EÚ, bez príslušných
krajín, ktoré nie sú členmi EÚ.     Takto by mohlo
byť Dánsko povinné udeliť práva, ktoré
môžu byť v určitých oblastiach vyhradené podnikom
Spoločenstva, aj pri investíciách z tretej krajiny. 
Následkom toho by mohli v mnohých odvetviach vzniknúť
ďalšie nezlučiteľnosti s určitými predpismi
spoločenstva. </p>
<p>Komisia preto požaduje informácie od Dánska, Rakúska,
Švédska a Fínska o tom, aké opatrenia prijali v súlade
s článkom 307 Zmluvy o založení ES, aby odstránili
všetky možné nezlučiteľnosti rozličných
predvstupových bilaterálnych dohôd o podpore a vzájomnej
ochrane investícií, ktoré uzavreli s niekoľkými
tretími krajinami. </p>
<p>Od príslušných členských štátov sa
požaduje, aby sa k tejto otázke vyjadrili do dvoch mesiacov.   Na
základe týchto vyjadrení potom Komisia môže
rozhodnúť o vydaní oficiálnych   žiadostí
príslušným členským štátom (v podobe tzv.
„odôvodneného stanoviska“) o zmenu ich
bilaterálnych dohôd o podpore a vzájomnej ochrane
investícií.</p>
<p><b>Dodatočné informácie k prípadu</b></p>
<p>Bilaterálne dohody o podpore a vzájomnej ochrane
investícií (BIT) sú dohody uzatvorené medzi dvoma krajinami,
ktoré podporujú obojstranné investície a
príslušným investorom z obidvoch krajín krajinám
slúžia ako ochrana ich investícií (napr. ochrana pred
vyvlastnením alebo znárodnením bez spravodlivého
odškodnenia, poskytnutie slobody na prevod finančných
prostriedkov – zisku, autorského honoráru, kapitálu,
záruka za neporušovanie vlastníckych práv, zákaz
zavedenia výkonových noriem, atď.). Väčšina
dohôd zaručuje rovnoprávne postavenie s domácimi investormi,
teda tzv. rovnocenné zaobchádzanie (hoci často </p>
<p>s výnimkou určitých odvetví) a najviac
zvýhodnené národné zaobchádzanie (spravidla s
výhradou, že partnerským krajinám môže byť v
rámci opatrení regionálnej ekonomickej integrácie
udelené ešte väčšie zvýhodnenie – tzv.
klauzula “REIO”). </p>
<p>Dohody takisto upravujú konanie na urovnanie sporov, kde je konanie
štát proti štátu obyčajne doplnené konaním
pri konfliktoch medzi investormi a štátmi (čím
jednotliví investori získajú prístup k
medzinárodnému zmierovaciemu konaniu). Pojem
“investície” je obyčajne definovaný veľmi
široko. Bilaterálne dohody o podpore a vzájomnej ochrane
investícií sú na svete značne rozšírené (v
roku 2002 ich bolo 2181). </p>

