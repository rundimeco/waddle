					<p align="right"><b>IP/05/126</b></p>
<p align="right">2 Februar 2005</p>
<h1>
<a name="Heading4"></a><b>Državna pomoč: Komisija sprejela
dve odločitvi v zvezi s slovenskim sektorjem električne
energije</b></h1>
<p><b><i>Evropska komisija je na podlagi pravil EU, ki urejajo državne
pomoči, odobrila nadomestilo za tako imenovane „nasedle
stroške“ za tri slovenske proizvajalce električne energije: TE
Šoštanj, JE Krško in TE Trbovlje. „Nasedli
stroški“ so opredeljeni kot stroški, ki izhajajo iz obveznosti,
prevzetih pred liberalizacijo trgov z električno energijo. Komisija je
sklenila uvesti tudi uradno preiskavo v zvezi s tako imenovanim programom
prednostnega dispečiranja električne energije, katerega cilj je
povečati obseg obnovljive energije, da oceni združljivost tega
programa s pravili o državnih pomočeh.</i></b></p>
<p>„Nasedli stroški“ se nanašajo na obveznosti, kot so
dolgoročne kupoprodajne pogodbe ali jamstva za poslovanje, ki so jih
prevzeli prvotni dobavitelji energije pred liberalizacijo trgov energije na
podlagi direktiv EU. Cilj programa reševanja nasedlih investicij v
podjetjih proizvodnje električne energije v Sloveniji je ublažiti
težave, s katerimi se soočajo številne elektrarne med
liberalizacijo sektorja električne energije. Ukrep se bo predvidoma izvajal
štiri leta, do 31.12.2006, s proračunom, ocenjenim na 548,2 milijona
EUR.</p>
<p>Komisija je ugotovila, da je program skladen s Sporočilom v zvezi z
metodologijo za analizo državne pomoči, povezane z nasedlimi
stroški v sektorju električne
energije<a name="fnB1" href="#fn1">[1]</a>, in da se lahko zato odobri.</p>
<p>Komisija je ugotovila zlasti, da je bilo državno jamstvo za jedrsko
elektrarno Krško dodeljeno pred pristopom; v skladu s Pogodbo o pristopu za
to zadevo ne more več veljati ocena na podlagi pravil Skupnosti o
državnih pomočeh. Poleg tega je Komisija ugotovila, da je pomoč
za zaprtje plinskih naprav elektrarne Trbovlje združljiva z določbami
metodologije za obravnavo nasedlih stroškov, in da se pomoč za
elektrarno Šoštanj lahko odobri kot nadomestilo za storitev
splošnega gospodarskega interesa v smislu varnosti oskrbe z električno
energijo.</p>
<p>V preteklih letih je Komisija odobrila več podobnih primerov, ki
zadevajo pomoč za kritje nasedlih stroškov v energetskem sektorju v
Avstriji, Belgiji, Grčiji, na Nizozemskem, Portugalskem, v Španiji,
Italiji in delu Združenega kraljestva. Komisija trenutno analizira še
nadaljnje primere.</p>
<p><b>Prednostno dispečiranje</b></p>
<p>Več proizvajalcev električne energije v Sloveniji ima koristi od
tako imenovanega prednostnega dispečiranja električne energije.
Program omogoča podporo proizvajalcem obnovljive energije, proizvajalcem,
ki uporabljajo učinkovito tehnologijo za sočasno proizvodnjo toplote
in električne energije, ter premogovni termoelektrarni Trbovlje. Ti
proizvajalci so znani kot „kvalificirani proizvajalci“. Upravljavci
omrežja morajo kupiti električno energijo, ki jo proizvedejo ti
proizvajalci, po ceni, ki jo določi država in je višja od
tržne cene.</p>
<p>Komisija je analizirala ukrep na podlagi Smernic Skupnosti o državnih
pomočeh za varstvo okolja<a name="fnB2" href="#fn2">[2]</a> in metodologije
za obravnavo nasedlih stroškov. Ukrep je bil analiziran tudi kot
nadomestilo za stroške, povezane s storitvami splošnega gospodarskega
interesa. Rezultati analize zbujajo dvome glede združljivosti pomoči s
temi pravili. Zato je Komisija sklenila, da uvede uradno preiskavo v zvezi z
državno pomočjo (predvideno v členu 88 (2) Pogodbe ES).</p>
<p>Uvedba uradne preiskave ne posega v njen končni rezultat. Odločitev
o uvedbi postopka bo objavljena v Uradnem listu. Konkurenti in druge
zainteresirane stranke so vabljeni, da predložijo svoje pripombe.</p>
<hr><p><sup><b><a name="fn1" href="#fnB1">[1]</a></b></sup> 	Komisija ga je sprejela
dne 26.7.2001. Na voljo je na spletnih straneh Generalnega direktorata Komisije
za konkurenco na naslednjem naslovu: <a
href="http://ec.europa.eu/competition/state_aid/legislation/stranded_costs/en.pdf">http://ec.europa.eu/competition/state_aid/legislation/stranded_costs/en.pdf</a>.
Državam članicam je bilo posredovano v dopisu št. SG(2001)
D/290869 z dne 6.8.2001.</p>
<p><sup><b><a name="fn2" href="#fnB2">[2]</a></b></sup> 	UL C 37, 3.2. 2001,
str. 3.</p>


