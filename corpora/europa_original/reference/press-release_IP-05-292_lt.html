					<p align="right"><b>IP/05/292</b></p>
<p align="right">Briuselis, 2005 m. kovo 15 d.</p>
<h1>
<a name="Heading4"></a><b>Nutukimo epidemija: Markos Kyprianou
įsipareigoja imtis veiksmų siekiant sumažinti antsvorį
turinčių vaikų skaičių</b></h1>
<p><b><i>Europos Komisijos narys, atsakingas už sveikatą ir
vartotojų apsaugą, Markos Kyprianou įsipareigojo kartu su
pramonės įmonėmis ir vartotojais, sveikatos ekspertais ir
politikais imtis veiksmų kovojant su sparčiai plintančiu nutukimu
Europoje. Statistikos duomenimis, antsvorį turinčių mokinių
ir moksleivių skaičius ES kasmet išauga 400000. Tarptautinės
kovos su nutukimu grupės (International Obesity Task Force, IOTF)
duomenimis nutukimo problema Europoje dėl nepakankamos kai kurių
šalių pateiktos informacijos galėjo būti įvertinta
netiksliai ir daugiau nei 200 mln. suaugusiųjų visoje ES gali
turėti antsvorį ar būti nutukę. „Tunkama vis
sparčiau, o „storėjanti Europa“ reiškia neigiamus
padarinius visuomenės sveikatai ir ekonomines sąnaudas. Mūsų
žemynui gresia tokia pati nutukimo epidemija, kokia ištiko
Šiaurės Ameriką. Ypač didelį nerimą kelia nuolat
didėjantis antsvorį turinčių ir nutukusių mokyklinio
amžiaus vaikų skaičius, – teigė Komisijos narys M.
Kyprianou. – Europos mėginimas įveikti šią
problemą – ES veiklos programa, kurią šiandien pradedame
įgyvendinti. Kovodamos su mūsų vaikų nutukimu, verslas,
visuomenė ir vyriausybės turi veikti išvien.“</i></b></p>
<p>Komisijos narys M. Kyprianou tęsė: „<i>Į Veiklos
programą bus įtraukta savanoriška veikla vartotojų
informavimo ir švietimo, rinkodaros ir reklamos, fizinės veiklos
skatinimo, maisto produktų sudėties ir porcijų dydžio
nustatymo srityse. Tikiuosi, kad pirmosios iniciatyvos bus įgyvendintos jau
2006 metais ir duos praktinės naudos. Siekti rezultatų
bendradarbiaujant šiame procese, kurį šiandien pradedame, yra
tikras išbandymas</i>.“</p>
<p>Vis didėjantis nutukusių žmonių, ypač jaunų,
skaičius, kelia nerimą sveikatos ekspertams. Nutukimas yra daugelio
rimtų ligų (širdies ligų, padidėjusio
kraujospūdžio, insulto, kvėpavimo sutrikimo, artrito ir kai
kurių vėžio rūšių) rizikos faktorius. Europos
nutukimo epidemija bandoma paaiškinti didėjantį žmonių,
sergančių antrojo tipo diabetu, skaičių. Netinkama mityba ir
nepakankama fizinė veikla yra viena iš svarbiausių ankstyvos
mirties priežasčių Europoje, o su nutukimu susijusioms ligoms
gydyti skiriama 2–8 proc. sveikatos apsaugos išlaidų. </p>
<p>Europos veiklos programa, skirta tinkamai mitybai ir fiziniam aktyvumui
skatinti, kviečia susivienyti pagrindinius ES maisto gamybos,
mažmeninės prekybos, maitinimo ir reklamos pramonės atstovus,
vartotojų organizacijas ir nevyriausybines sveikatos organizacijas. </p>
<p>Šiandien vykusiame pirmajame Veiklos programos susitikime dalyvavo
programos sudarytojai: Komisijos narys Markos Kyprianou, Liuksemburgo sveikatos
ministras Mars Di Bartolomeo ir Europos Parlamento narys, Parlamento Aplinkos,
visuomenės sveikatos apsaugos ir maisto saugos komiteto pirmininkas
Karl-Heinz Florenz bei kiti verslo, visuomenės ir viešųjų
organizacijų atstovai.</p>
<p>Kelis mėnesius Veiklos programos dalyviai siūlys projektus, kur
nurodys veiksmus, kurių jie imsis siekdami skatinti sveikesnę
mitybą ir didesnį fizinį aktyvumą. </p>
<p>ES veiklos programa siekiama paremti valstybių narių nacionalinio
ir vietos lygmens iniciatyvas ir paskatinti naujas iniciatyvas ES mastu. Veiklos
programa suteikia galimybę suinteresuotiems asmenims susipažinti su
programos partnerių kovos su nutukimu veikla ir patikrinti, ar vykdomi
prisiimti įsipareigojimai.</p>
<p><b>Kita informacija</b></p>
<p>Informacijos apie Tarptautinę kovos su nutukimu grupę
(<i>International Obesity Task Force, IOTF</i>) ir šiandien
pradėtą įgyvendinti Veiklos programą rasite <a
href="http://ec.europa.eu/health/ph_determinants/life_style/nutrition/platform/launch_en.htm">http://ec.europa.eu/health/ph_determinants/life_style/nutrition/platform/launch_en.htm</a></p>
<p>Daugiau informacijos apie Veiklos programą žr. <a
href="/rapid/pressReleasesAction.do?reference=IP/05/91&format=HTML&aged=0&language=EN&guiLanguage=fr">MEMO/05/91</a>.</p>

