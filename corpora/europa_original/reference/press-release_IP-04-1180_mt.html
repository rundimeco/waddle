					<p align="right"><b>IP/04/1180</b></p>
<p align="right">Brussel, is-6 ta' Ottubru 2004</p>
<h1>
<a name="Heading4"></a><b>Il-Kummissjoni tirrakkomanda li jinbdew
in-negozjati mat-Turkija taħt ċerti kondizzjonijiet</b></h1>
<p><b><i>Abbażi ta’ rapport komprensiv li evalwa l-qagħda
marbuta mad-drittijiet umani, ir-regola tal-liġi u l-ħarsien
tal-minoranzi, il-Kummissjoni Ewropea llum irrakkomandat li jibdew in-negozjati
ta’ sħubija mat-Turkija, bil-kundizzjoni li ċerta
leġislazzjoni ewlenija li qiegħda titħejja tidħol
fis-seħħ. Il-Kummissjoni tipproponi strateġija ta’ tliet
pilastri sabiex titratta n-negozjati. L-ewwelnett, kooperazzjoni
msaħħa sabiex issaħħaħ u tappoġġja
l-proċess ta' riforma fit-Turkija; it-tieninett, negozjati adattati
għall-isfidi speċifiċi marbuta mas-sħubija tat-Turkija; u
fl-aħħar, djalogu politiku u kulturali li huwa msaħħaħ
b’mod sostanzjali u li jgħaqqad flimkien lin-nies mill-Istati Membri
ta’ l-UE u t-Turkija. Filwaqt li konvinta li l-proċess ta’
adeżjoni se jkun essenzjali sabiex jiggwida aktar riformi fit-Turkija,
il-Kummissjoni tisħaq li n-negozjati ta’ adeżjoni huma minnhom
infushom proċess mifuħ u li jibqa’ għaddej. L-għan,
jiġifieri l-adeżjoni, huwa ċar iżda ma jistax ikun garantit
minn qabel. Il-Kummissjoni ppreżentat ukoll valutazzjoni ta' l-effetti
tal-possibilità ta' l-adeżjoni tat-Turkija fl-Unjoni Ewropea, li
tikkonkludi li prospett bħal dan, filwaqt li huwa ta' sfida għall-UE u
għat-Turkija, jista' joffri opportunitajiet tajbin għat-tnejn li huma
jekk jitmexxa sewwa.</i></b></p>
<p>Meta ltaqa' f'Kopenħagen f'Diċembru 2002, il-Kunsill Ewropew
iddikjara li "jekk il-Kunsill Ewropew f'Diċembru 2004, abbażi ta'
rapport u rakkomandazzjoni mill-Kummissjoni, jiddeċiedi li t-Turkija
tilħaq il-kriterji politiċi kollha ta' Kopenħagen, l-Unjoni
Ewropea se tiftaħ in-negozjati ta' adeżjoni mat-Turkija mingħajr
dewmien". Dan kien affermat mill-ġdid mill-Kunsill Ewropew fi Brussel
f'Ġunju 2004. Id-deċiżjoni tal-lum li ttieħdet
mill-Kummissjoni ssegwi din it-talba. </p>
<p><b>L-elementi ewlenin tar-rakkomandazzjonijiet tal-Kummissjoni</b></p>
<p>It-Turkija <b>għamlet progressi sostanzjali</b> fil-proċess ta'
riforma tagħha, b'mod partikolari permezz ta' bidliet kostituzzjonali u
leġislattivi ta' importanza kbira li adottat matul dawn l-aħħar
snin, f'konformità mal-prijoritajiet imfassla fis-Sħubija
għall-Adeżjoni. Madankollu, il-Liġi dwar
l-Assoċjazzjonijiet, il-Kodiċi Penali l-ġdid u l-Liġi dwar
il-Qrati Intermedji ta' l-Appell għadhom s'issa ma daħlux
fis-seħħ. Barra minn hekk, il-Kodiċi dwar il-Proċedura
Kriminali, il-leġislazzjoni li twaqqaf il-pulizija ġudizzjarja u
l-liġi dwar l-eżekuzzjoni tal-kastigi u tal-miżuri għadhom
iridu jiġu adottati.</p>
<p>It-Turkija qed tagħmel sforzi kbar sabiex tiżgura
l-implimentazzjoni xierqa ta' dawn ir-riformi. Minkejja dan,
<b>il-leġislazzjoni u l-implimentazzjoni jeħtieġu li jkunu
kkonsolidati u mwessa' aktar</b>. </p>
<p>Dan japplika speċifikament għall-politika ta' l-ebda toleranza
fil-ġlieda kontra t-tortura u t-trattament ħażin u
l-implimentazzjoni ta' dispożizzjonijiet li għandhom x'jaqsmu
mal-libertà ta' l-espressjoni, il-libertà tar-reliġjon,
id-drittijiet tan-nisa, l-istandards ta’ l-ILO li jinkuldu d-drittijiet
tat-<i>trade unions</i> u d-drittijiet tal-minoranzi.</p>
<p>Minħabba l-progress globali tar-riformi li nkiseb u bil-kundizzjoni li
t-Turkija ġġib fis-seħħ il-leġislazzjoni imsemmija 
fuq, il-Kummissjoni tqis li <b>t-Turkija tilħaq b'mod suffiċjenti
l-kriterji politiċi u tirrakkomanda li jinfetħu n-negozjati ta'
adeżjoni</b>.  L-irriversibilità tal-proċess tar-riforma, b'mod
partikolari l-implimentazzjoni tiegħu, teħtieġ li jkun
ikkonfermata fuq perjodu ta' żmien itwal.</p>
<p><b>Strateġija li tikkonsisti minn tliet pilastri</b> għandha
tissegwa. <b>L-ewwel pilastru</b> jikkonċerna l-kooperazzjoni sabiex
jissaħħaħ u jingħata appoġġ lill-proċess ta'
riforma fit-Turkija, b'mod partikolari f'dak li għandu x'jaqsam
mat-tkomplija tat-twettiq tal-kriterji politiċi ta' Copenhagen. Sabiex
tiggarantixxi s-sostenibilità u l-irriversibilità tal-proċess ta'
riforma politika, l-UE għandha tkompli tissorvelja mill-qrib il-progress
tar-riformi politiċi. Dan se jsir abbażi ta' Sħubija
għall-Adeżjoni riveduta li tfassal il-prijoritajiet
għall-proċess ta' riforma. Eżami ġenerali mill-ġdid
tal-progress tar-riformi politiċi se jseħħ fuq bażi annwali
u dan se jinbeda mill-aħħar ta' l-2005. Ir-rata ta' progress
tar-riformi se tiddetermina l-progress tan-negozjati. <b>Il-Kummissjoni se
tirrakkomanda s-sospensjoni tan-negozjati</b> f'każ ta' ksur serju u
persistenti tal-prinċipji tal-libertà, id-demokrazija, ir-rispett
għad-drittijiet tal-bniedem, u l-libertajiet fundamentali u r-regola
tal-liġi li fuqhom hija mwaqqfa l-Unjoni Ewropea. Il-Kunsill ikollu
jiddeċiedi dwar din it-tip ta' rakkomandazzjoni b'maġġoranza
kkwalifikata.</p>
<p><b>It-tieni pilastru</b> jikkonċerna l-mod speċifiku ta’ kif
jiġu ttrattati n-negozjati mat-Turkija. In-negozjati ta’
adeżjoni se jseħħu fil-qafas ta’ Konferenza
Intergovernattiva fejn id-deċiżjonijiet jeħtieġu
l-unanimità u l-parteċipazzjoni sħiħa tal-membri kollha
ta’ l-UE. In-negozjati se jkunu kumplessi. Għal kull kapitolu
tan-negozjati, il-Kunsill se jfassal livelli komparattivi ta' kompetenza
għall-għeluq, u fejn xieraq, għall-ftuħ tan-negozjati,
<b>inkluż progress verifikabbli fl-implimentazzjoni ta' <i>l-acquis</i> li
juri li huwa sodisfaċenti</b>. Obbligi legali eżistenti konformi ma'
l-<i>acquis</i> għandhom jintlaħqu qabel il-ftuħ tan-negozjati
dwar il-kapitoli relatati. Jistgħu jinħtieġu perjodi twal ta'
transizzjoni. Barra minn hekk, f'ċerti oqsma, bħall-politika
strutturali u l-biedja, jistgħu jinħtieġu arranġamenti
speċifiċi, u jistgħu jitqiesu salvagwardji permanenti
għall-moviment ħieles tal-ħaddiema. L-impatt finanzjarju u
istituzzjonali ta’ l-adeżjoni tat-Turkija se jkun importanti. L-UE se
teħtieġ li tiddefinixxi l-perspettiva finanzjarja tagħha
għall-perjodu li jibda mill-2014 qabel ma n-negozjati jistgħu
jiġu konklużi.</p>
<p>Aktar minn hekk, il-Kummissjoni se tissorvelja, matul in-negozjati,
il-ħila ta’ l-Unjoni li tassorbi membri ġodda, u sabiex
tapprofondixxi l-integrazzjoni, filwaqt li tqis b'mod l-aktar sħiħ,
l-għanijiet tat-Trattat fir-rigward tal-politika komuni u
tas-solidarjetà.</p>
<p><b>It-tielet pilastru</b> jinvolvi djalogu politiku u kulturali
sostanzjalment imsaħħaħ li jgħaqqad flimkien lin-nies
mill-Istati Membri ta' l-UE u t-Turkija. Is-soċjetà ċivili
għandha twettaq ir-rwol ewlieni f'dan id-djalogu, li għandu jkun
megħjun mill-UE. Il-Kummissjoni se tippreżenta proposti dwar kif
għandu jingħata appoġġ għal dan it-tip ta' djalogu.</p>
<p>Il-Kummissjoni hija konvinta li l-proċess tan-negozjati se jkun
essenzjali sabiex jiggwida riformi ulterjuri fit-Turkija. <b>Huwa proċess
li minnu nnifsu jibqa' sejjer mingħajr ma jieqaf u r-riżultat
tiegħu ma jistax ikun iggarantit minn qabel</b>. Ikunu xi jkunu
r-riżultati tan-negozjati jew tal-proċess ta' ratifika sussegwenti,
ir-relazzjoni bejn l-UE u t-Turkija għandha tiżgura li t-Turkija
tibqa' ankrata b'mod sħiħ fl-istrutturi Ewropej. </p>
<p>Is-sħubija tat-Turkija teħtieġ li titħejja bl-akbar reqqa
sabiex tippermetti l-integrazzjoni bla xkiel li ma tipperikolax il-kisbiet ta'
ħamsin sena ta' integrazzjoni Ewropea, iżda li saħansitra
tkabbrilhom il-valur..</p>
<p><b>Evalwazzjoni ta' kwistjonijiet li jqumu mill-perspettiva tas-sħubija
tat-Turkija</b></p>
<p><a name="_Hlt84348480"></a>Flimkien mar-Rapport Regolari dwar it-Turkija u
r-rakkomandazzjoni tiegħu, il-Kummissjoni ppreżentat ukoll Studju dwar
l-Impatt iddettaljat dwar “Kwistjonijiet li qamu bħala riżultat
tal-possibilità ta' sħubija tat-Turkija fl-Unjoni Ewropea”.
L-Istudju jikkonkludi li l-adeżjoni tat-Turkija se tkun ta' sfida kemm
għall-UE u kemm għat-Turkija. Jekk immexxija sew, se toffri
opportunitajiet importanti lit-tnejn. It-tħejjijiet meħtieġa
għas-sħubija se jdumu sa l-aħħar parti ta’
l-għaxar snin li ġejjin. L-UE se tevolvi matul dan il-perjodu, u
t-Turkija għandha tinbidel b'mod iktar radikali. L-<i>acquis
communautaire</i>, i.e. il-korp sħiħ tal-leġislazzjoni u
tal-politika ta' l-UE, se jiżviluppa aktar u se jirrispondi
għall-ħtiġijiet ta' l-UE ta’ 27 jew ta’ aktar.
L-iżvilupp tiegħu jista' wkoll jantiċipa l-isfidi u
l-opportunitajiet tas-sħubija tat-Turkija.</p>
<p>Għal aktar informazzjoni: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

