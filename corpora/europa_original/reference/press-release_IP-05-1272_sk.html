					<p align="right"><b>IP/05/1272</b></p>
<p align="right">Brusel 13. október 2005</p>
<h1>
<a name="Heading4"></a><b>Európska komisia predstavila Plán
D pre demokraciu, dialóg a diskusiu</b></h1>
<p><b><i>Európska komisia dnes predstavila Plán D (Demokracia,
Dialóg, Diskusia) vytvárajúci základ pre intenzívnu
diskusiu o budúcnosti Európy, ku ktorej dôjde v
najbližších mesiacoch.  Ako odpoveď na francúzske a
holandské „nie“ Európskej ústave vyzvali vedúci
predstavitelia vlád na „obdobie reflexie“, ktoré dáva
možnosť v každom členskom štáte
uskutočniť širokú diskusiu.  Hoci tieto
vnútroštátne diskusie musia v konečnom dôsledku
usmerňovať a viesť dopredu jednotlivé vlády,
Komisia má kľúčovú úlohu tento proces
uľahčiť. Plán D – Demokracia, dialóg a diskusia
– predstavuje rámec, ktorý Komisia vytvára v
spolupráci s vládami členských štátov
pre diskusiu o budúcnosti Európy, do ktorej sa zapojí
všetkých 25 krajín.  Cieľ je jasný: sformovať
nový politický konsenzus o politikách, ktoré Európu
riadne pripravia na výzvy 21. storočia.  </i></b></p>
<p>V súvislosti s dnes predstaveným plánom pani Margot
Wallströmová, podpredsedníčka zodpovedná za
medziinštitucionálne vzťahy a komunikačnú
stratégiu vyhlásila: <i>„Plán D je o diskusii, dialógu
a počúvaní.  Je prostriedkom, ktorý umožní
využiť politické úvahy ako zdroj zmien. Občania
čelia výzve globalizácie a kladú ťažké
otázky – o istotách v zamestnaní, o dôchodkovom
zabezpečení, migrácii a životnej úrovni. Európa
musí prejsť procesom obnovy, aby sa stala súčasťou
riešenia problémov, ktoré táto výzva prináša.
Cieľom Plánu D je vniesť do Únie viac demokracie,
podnietiť diskusiu širokej verejnosti a vytvoriť nový
konsenzus o budúcom smerovaní Európskej únie.
Členské štáty musia teraz tomuto procesu vdýchnuť
život.  Preto sa dnes obraciam na vlády všetkých
členských štátov s výzvou, aby využili
túto príležitosť, naštartovali diskusie a stali sa
hnacím motorom zmien v Európe.“  </i></p>
<p><b>Kľúčové prvky plánu D </b></p>
<p><b>Podpora diskusie</b></p>
<p>Všetky členské štáty sa zaviazali realizovať na
vnútroštátnej úrovni širokospektrálne diskusie o
budúcnosti Európy. Tieto vnútroštátne diskusie sú
podstatou Plánu D a pri nich je jasnou úlohou Komisie
členským štátom pomáhať a nie ich nahradiť. 
V pozadí Plánu D je snaha poskytnúť spoločný
rámec pre diskusie v štátoch európskej 25-ky:
vládam členských štátov sa v ňom
ponúkajú možné modely a štruktúry (napr.
írske národné fórum) a navrhujú niektoré
spoločné procesy a hlavné témy.</p>
<p><b>Spätná väzba</b></p>
<p>Komisia vytvorí štruktúru procesu spätnej väzby. K
prvému kolu spätnej väzby o vnútroštátnych
diskusiách by malo dôjsť v apríli 2006. Hlavné
závery vnútroštátnych diskusií budú zhrnuté
na Európskej konferencii o budúcnosti Európy, ktorá sa
uskutoční 9. mája 2006. Komisia vypracuje súhrnnú
správu o vnútroštátnych diskusiách v takom
čase, aby mohla byť predložená na zasadnutí
Európskej rady, ktoré sa pod rakúskym predsedníctvom
uskutoční v júni 2006. Tento proces by mal napokon
vyústiť do vytvorenia konkrétnej „cestovnej mapy“
pre budúcnosť Európy. </p>
<p><b>Kľúčové iniciatívy na posilnenie
dialógu</b></p>
<p>Komisia na úrovni EÚ navrhuje 13 konkrétnych iniciatív,
ktorých cieľom je podnietiť širokú verejnú
diskusiu, podporiť účasť občanov a vytvoriť
skutočný dialóg o európskych politikách. Komisia
sa bude snažiť pracovať v úzkej spolupráci
s Európskym parlamentom a orgánmi EÚ. Medzi
navrhované opatrenia patria častejšie návštevy
komisárov v členských štátoch, podporovanie projektov
európskych občanov, zriadenie Fóra občanov ako nového
nástroja na získavanie návrhov a ich využitie v procese
tvorby politík, opatrenia na väčšiu otvorenosť
rokovaní Rady, posilnenie účasti komisárov na práci
parlamentov členských štátov, vytvorenie siete
európskych veľvyslancov dobrej vôle na zvýšenie
viditeľnosti európskeho dialógu a pokračujúca podpora
projektov zameraných na zvýšenie volebnej účasti.
Tieto iniciatívy prebehnú počas funkčného obdobia
Komisie vedenej predsedom Barrosom a aj po jeho skončení.</p>

