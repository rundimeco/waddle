					<p align="right"><b>IP/04/1507</b></p>
<p align="right">Bruksela, 20 grudnia 2004</p>
<h1>
<a name="Heading4"></a><b>VAT – Komisja prowadzi
postępowania w sprawie naruszenia przeciwko Grecji, Hiszpanii, Francji oraz
Polsce</b></h1>
<p><b><i>Komisja postanowiła skierować do następujących
państw formalne wezwanie do sprostowania niewłaściwego stosowania
regulacji dotyczących podatku od wartości dodanej (VAT): przeciwko
Grecji, z jednej strony w sprawie odmowy zwolnienia z podatku elementu
"ubezpieczeniowego" umów pomocy drogowej, a z drugiej strony,
nałożonego na ubezpieczonych, nieposiadających siedziby/miejsca
zamieszkania w Grecji, obowiązku ustanowienia przedstawiciela podatkowego,
podczas gdy obowiązek ten został uchylony na mocy dyrektywy
2000/65/WE; przeciwko Hiszpanii, w sprawie tego, iż ustawodawstwo
hiszpańskie przewiduje pobór VAT z tytułu nieodpłatnego
świadczenia usług w przypadku, gdy zostały one wykonane w celach
zawodowych; przeciwko Francji, w sprawie tego, iż w odniesieniu do
produktów przewożonych w bagażu przez
podróżujących z państw trzecich, Francja wprowadziła
ograniczenia nieprzewidziane przez dyrektywę; oraz przeciwko Polsce, w
sprawie tego, iż Polska zwolniła z opodatkowania niektóre
usługi dostępu do Internetu, podczas gdy powinny one być
opodatkowane. Wezwanie Komisji jest przedstawione w formie uzasadnionej opinii
(druga faza postępowania w sprawie naruszenia, przewidzianego w artykule
226 Traktatu). W przypadku braku dostosowania ustawodawstw wspomnianych
Państw Członkowskich w terminie dwóch miesięcy od dnia
otrzymania uzasadnionej opinii, Komisja będzie mogła wnieść
sprawę do Europejskiego Trybunału Sprawiedliwości.</i></b></p>
<p><b>Grecja: odmowa zwolnienia z podatku elementu
„ubezpieczeniowego” pomocy drogowej</b></p>
<p>ELPA jest w Grecji jednostką pomocy drogowej, która działa w
zakresie udzielania pomocy kierowcom, których pojazd się zepsuł
lub uległ kolizji drogowej. Osoby korzystające z tych usług
płacą roczną, zryczałtowaną składkę,
która zapewnia odholowanie pojazdu w przypadku wystąpienia
problemów. Komisja uważa, iż zostały spełnione warunki,
które według Trybunału Sprawiedliwości są konieczne do
tego, aby część tej składki została uznana za
świadczenie usług ubezpieczeniowych. Świadczenie usług
ubezpieczeniowych jest zwolnione z opodatkowania na podstawie Szóstej
Dyrektywy w sprawie VAT (77/388/EWG). Tymczasem Grecja pobiera VAT od
całości składki.</p>
<p>Ponieważ uwagi przedstawione przez Grecję w odpowiedzi na wezwanie
uznano za niewystarczające, Komisja postanowiła skierować
uzasadnioną opinię do Państwa Członkowskiego.</p>
<p><b>Grecja: Obowiązek wyznaczenia przedstawiciela podatkowego</b></p>
<p>Greckie ustawodawstwo nakłada na podatników nieposiadających
siedziby/miejsca zamieszkania w Grecji, a posiadających
siedzibę/miejsce zamieszkania na obszarze Wspólnoty, obowiązek
wyznaczenia „doradcy podatkowego, księgowego lub doradcy” do
wykonywania obowiązków podatkowych podatników niemających
siedziby/miejsca zamieszkania w Grecji. Ponadto, ustawodawstwo nakłada
obowiązek prowadzenia ksiąg rachunkowych w Grecji i to w dodatku na
obszarze należącym do kompetencji właściwego organu
podatkowego. Co więcej, Grecja wprowadziła obowiązek podpisywania
zeznań podatkowych przez osobę o wykształceniu ekonomicznym,
upoważnioną do wykonywania zawodu księgowego lub doradcy
podatkowego, która musi poświadczyć, że przeniesienia
zadeklarowanych transakcji zostały dokonane w sposób prawidłowy.
Ten ostatni obowiązek odnosi się do wszelkich form
działalności prowadzących księgi rachunkowe, jak
również do tych, które stosują zwykły system
księgowania (rachunek przychodów i rozchodów), w przypadku kwot
przekraczających 300.000 euro dla sprzedaży towarów oraz 150.000
euro dla świadczenia usług. </p>
<p>W odniesieniu do wyznaczania przedstawiciela podatkowego, Szósta
dyrektywa w sprawie VAT, zmieniona przez dyrektywę 2000/65/WE, stanowi,
iż Państwa Członkowskie mogą zezwolić podatnikowi
nieposiadającemu siedziby/miejsca zamieszkania w danym państwie, a
posiadającemu siedzibę/miejsce zamieszkania w innym Państwie
Członkowskim na wyznaczenie przedstawiciela podatkowego. Wyznaczenie to
jest zawsze fakultatywne dla przedsiębiorcy, a nie jest obowiązkiem
nałożonym przez Państwo Członkowskie. </p>
<p>W odniesieniu do obowiązku prowadzenia ksiąg rachunkowych na
terytorium Grecji, oznacza on, iż przedsiębiorca nieposiadający
siedziby/miejsca zamieszkania w tym państwie ma dwie możliwości:
albo musi wyznaczyć przedstawiciela podatkowego (co, w przypadku, gdy jest
to nałożone jako obowiązek, byłoby sprzeczne z
Szóstą Dyrektywą) albo przenieść siedzibę/miejsce
zamieszkania do Grecji (co byłoby sprzeczne ze swobodą przepływu
towarów i swobodą świadczenia usług, ustanowionymi w
Traktacie WE).</p>
<p>Wreszcie, obowiązek podpisywania zeznań podatkowych przez
osobę o wykształceniu ekonomicznym, uprawnioną do wykonywania
zawodu księgowego lub doradcy podatkowego, wykracza poza
możliwości przyznane Państwom Członkowskim na mocy
Szóstej Dyrektywy w sprawie VAT. </p>
<p><b>Hiszpania: Pobór podatku VAT od nieodpłatnie świadczonych
usług  </b></p>
<p>Na mocy hiszpańskiej ustawy o VAT, wszelkie nieodpłatne
świadczenie usług przez podatnika należy traktować, do
celów VAT, jako odpłatne świadczenie usług, i jako takie,
jest ono przedmiotem opodatkowania VAT. </p>
<p>Tymczasem, Szósta Dyrektywa w sprawie VAT stanowi, iż
nieodpłatne świadczenie usług przez podatnika powinno być
uznane za odpłatne świadczenie usług wyłącznie, gdy</p>
<p>-	usługi były świadczone przez podatnika do celów
prywatnych jego lub jego pracowników lub</p>
<p>-	usługi były świadczone w celach innych, niż prowadzona
przez niego działalność.</p>
<p>Dyrektywa nie zezwala zatem na traktowanie jako odpłatnego
świadczenia usług, do celów VAT, usług świadczonych
nieodpłatnie w celach związanych z prowadzoną przez
przedsiębiorcę działalnością. </p>
<p><b>Francja: Ograniczenia w stosunku do produktów przewożonych w
bagażach przez podróżnych z państw trzecich</b></p>
<p>Francja przewidziała, zgodnie z dyrektywami wspólnotowymi, że
podróżni z państw trzech mogą przewozić w swym
bagażu rzeczy, za które podróżnym zostanie zwrócony
VAT. Niemniej, korzyści wynikające z tej "ulgi podatkowej" nie
mają zastosowania do produktów spożywczych, wyrobów
tytoniowych oraz nieoprawionych kamieni szlachetnych. Chociaż Szósta
Dyrektywa w sprawie VAT przewiduje pewne ograniczenia (rzeczy powinny być
określonej wartości, zakup nie jest dokonywany w celach handlowych,
zakup nie dotyczy rzeczy przeznaczonych na zaopatrzenie środków
transportu), nie zezwala ona na wprowadzanie dodatkowych warunków.
Ograniczenia wprowadzone przez ustawodawstwo francuskie stanowią zatem
naruszenie dyrektywy i są ograniczeniami nieprzewidzianymi dla zakupów
bez podatku, jakich mogą dokonywać pasażerowie
nieposiadający miejsca zamieszkania na obszarze Unii Europejskiej.</p>
<p>Z uwagi na fakt, iż władze francuskie nie przedstawiły swoich
uwag w odpowiedzi na wysłane w lipcu wezwanie, Komisja postanowiła
skierować do Francji uzasadniona opinię.</p>
<p><b>Polska: Zwolnienie z podatku usług świadczonych przez
Internet</b></p>
<p>Polska ustawa o VAT zwalnia z opodatkowania podatkiem VAT:</p>
<ul>
<li>usługi dostępu do Internetu dla studentów, szkół
oraz państwowych instytucji kultury,</li>
<li>usługi dostępu wdzwanianego i szerokopasmowego do Internetu dla
użytkowników indywidualnych nieprowadzących
działalności gospodarczej na dostęp
szerokopasmowy.</li></ul><p>Tymczasem, Szósta Dyrektywa w sprawie VAT nie
zawiera jakiegokolwiek przepisu, który pozwalałby Polsce na
zastosowanie takich wyłączeń.</p>
<p>Najnowsze informacje o procedurach w sprawie naruszeń dotyczące
wszystkich Państw Członkowskich znajdują się na podanej
poniżej stronie internetowej: </p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a>
</p>

