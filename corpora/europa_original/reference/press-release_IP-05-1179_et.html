					<p align="right"><b>IP/05/1179</b></p>
<p align="right">Brüssel, 23. september 2005</p>
<h1>
<a name="Heading4"></a><b>Euroopa keelepäev: pool ELi
elanikkonnast räägib lisaks oma emakeelele veel mõnda
võõrkeelt</b></h1>
<p><b><i>26. september on Euroopa Liidus pühendatud keelelisele
mitmekesisusele. Alates Euroopa Nõukogu 2001. aasta istungjärgust igal
aastal tähistatava Euroopa keelepäeva eesmärk on julgustada igas
vanuses inimesi õppima keeli ja rõhutada keelelise mitmekesisuse
tähtsust. EL kulutab aastas keeleõppele 30 miljonit eurot.
</i></b></p>
<p>Euroopa keelepäeva eelõhtul märkis Euroopa Liidu hariduse,
koolituse, kultuuri ja keelelise mitmekesisuse volinik Ján Figel’:
„Slovaki vanasõna ütleb, et mida enam keeli sa räägid,
seda enam on sinus inimlikkust.<i> </i>Nagu täna avaldatud avaliku arvamuse
küsitlusest selgub, on võõrkeelte oskus seda suurem, mida noorem
on küsitletu – seega olen veendunud, et tänapäeva noored
aitavad igati rikastada Euroopa ühiskonna keelelist
mitmekesisust.“</p>
<p>Euroopa Komisjon avaldab tänavuse keelepäeva puhul juunis
läbiviidud Eurobaromeetri uuringu tulemused, milles keskenduti Euroopa
kodanike keeleoskusele.</p>
<p>Tulemused ise olid järgmised:</p>
<p><b>– 50% ELi elanikkonnast väidab, et nad oskavad
võõrkeeli</b> (tulemused olid peaaegu samasugused 2001. aastal, kui
47% EL-15 elanikkonnast väitis end oskavat vähemalt üht
võõrkeelt). Arvud on riigiti väga erinevad: 29% ungarlastest, 30%
brittidest ning 36% portugallastest, itaallastest ja hispaanlastest tunnistavad,
et valdavad ainult oma emakeelt, samas kui 99% luksemburglastest on
vähemalt kakskeelsed;</p>
<p><b>– inglise keel on kõige levinum võõrkeel, mida oskab
kolmandik Euroopa kodanikest. </b>Sellele järgnevad saksa keel (12%), mis
on saavutanud väikese edumaa varem teisel kohal olnud prantsuse keele ees
(11%), kuna esimene on levinud eelmisel aastal ELiga ühinenud riikides.
2004. aasta laienemine on samuti kergitanud vene keele ELis kõige enam
räägitavate keelte edetabelis hispaania keelega võrdsele
neljandale kohale;</p>
<p>– elukutseti on kõige rohkem keeleoskajaid üliõpilaste
seas: <b>peaaegu kaheksa üliõpilast kümnest </b>on
võimelised suhtlema vähemalt ühes võõrkeeles.</p>
<p>EL toetab mitmeid eri meetmeid ja programme keelte õppimise ja
õpetamise soodustamiseks. Nii näiteks <b>investeerib komisjon
Socratese ja Leonardo da Vinci programmide kaudu aastas üle 30 miljoni euro
praktilistesse projektidesse</b>, mille eesmärk on innustada
keeleõppijaid ja -õpetajaid. Need projektid hõlmavad
õpilasvahetust, töötamist keeleassistendina,
õpetajakoolitust ja teadlikkuse tõstmiseks mõeldud algatusi.</p>
<p>Samuti tehakse ELi kodanike liikuvusse väga suuri investeeringuid
<b>Erasmuse, noorsooprogrammi ja sõpruslinnakavade kaudu</b>. Komisjon peab
liikuvust peamiseks teguriks, mis motiveerib inimesi õppima tundma oma
naaberrahvaid ja nende keeli. </p>
<p><b>2003. aasta juulis</b> avaldas komisjon <b>keeleõppe ja keelelise
mitmekesisuse edendamise tegevuskava</b>. Tegevuskavas nimetatakse kolme laia
meetmevaldkonda, mis on komisjoni arvates tulevikus otsustavad:</p>
<p>– keeleõppest osasaamise võimaldamine kõikidele
kodanikele;</p>
<p>– keeleõppe kvaliteedi parandamine; </p>
<p>– „keelesõbralikuma“ keskkonna loomine ehk
teisisõnu tervikliku lähenemisviisi toetamine keelele,
võõrkeelte teadvustamine meedia ja Interneti kaudu ning
keeleõppevõimaluste ja nende kasutamise suurendamine. </p>
<p>Et toetada nimetatud eesmärkide saavutamist, on komisjon esitanud
tegevuskavas oma nägemuse keelte tulevikust ELis, määratlenud ELi
rolli selle ülesande täitmisel ja palunud liikmesriikidel suurendada
oma meetmeid tegevuskavas osutatud esmatähtsates valdkondades. Lootes
ergutada sellega tegevust riiklikul, piirkondlikul ja kohalikul tasandil, on
komisjon võtnud endale kohustuse viia <b>2004.–2006. aastal</b>
<b>ELi tasandil</b> ellu <b>45 meedet</b>. </p>
<p>Kõige värskemad statistilised
andmed<sup><b><a name="fnB1" href="#fn1">[1]</a></b></sup> näitavad, et
vähemalt üht võõrkeelt õppivate algkooliõpilaste
protsent on viimastel aastatel peaaegu kõikjal tõusnud. Praegu
õpivad suuremas osas liikmesriikides <b>50% kõigist selle astme
õpilastest vähemalt üht võõrkeelt </b>ning valdav
enamus riiklikest õppekavadest pakub võimalust õppida
kohustusliku hariduse käigus vähemalt kaht võõrkeelt.</p>
<p><b>Sel sügisel</b> avaldab komisjon <b>keelelise mitmekesisuse</b> kohta
ka <b>teatise</b>, kus esitatakse laiaulatuslik strateegia eelseisvateks
aastateks.<br><b>Lisateabe saamiseks:</b><br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Vt <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP
05/163</a></p>


