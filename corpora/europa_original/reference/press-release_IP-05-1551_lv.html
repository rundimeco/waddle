					<p align="right"><b>IP/05/1551</b></p>
<p align="right">Briselē, 2005. gada 8. decembrī</p>
<h1>
<a name="Heading4"></a><b>Eiropas Komisija vienkāršo
zivsaimniecības noteikumus </b></h1>
<p><b><i>Šodien Eiropas Komisija veica vēl vienu nozīmīgu
darbu saistībā ar Kopējās zivsaimniecības politikas
(KZP) pasākumu vienkāršošanu,  pieņemot
rīcības plānu zivsaimniecības tiesību aktu
racionalizēšanai un uzlabošanai laika posmā no
2006. līdz 2008. gadam. Šis plāns ir daļa no visu
Komisiju aptveroša procesa, kura nolūks ir panākt labāku
tiesību aktu izstrādi. Tika izstrādāti detalizēti
priekšlikumi, pamatojoties uz Padomes secinājumiem par KZP
vienkāršošanu un plašu konsultāciju procesu ar
dalībvalstīm un zivsaimniecības nozares pārstāvjiem.
Plānā noteiktas vairākas prioritāras iniciatīvas
turpmākajiem trīs gadiem, kas vērstas uz divām
galvenajām jomām – uz zivsaimniecības resursu
saglabāšanas un kontroles pasākumiem. Šis ir pirmais
šāda veida nozares rīcības plāns, kas ir
jāapstiprina Komisijai, un ar tā palīdzību uzsāks
konkrētu vienkāršošanas stratēģijas procesu  ne
tikai zivsaimniecības nozarē, bet  visos Eiropas tiesību aktos
kopumā.</i></b></p>
<p>„Ieguldījumu šā rīcības plāna
izstrādāšanā sniedza visas ieinteresētās puses,
kas vēlas skaidrus un vienkāršus zivsaimniecības noteikumus.
Jo vienkāršāki noteikumi, jo vienkāršāk tie
piemērojami un kontrolējami, tādējādi atvieglojot visus
iesaistīto pušu darbu. Šī iniciatīva skaidri liecina
par Komisijas apņemšanos panākt labāku tiesību aktu
izstrādi”, sacīja Džo Borgs, zivsaimniecības un
jūrlietu komisārs.   </p>
<p>KZP vienkāršošanas mērķis ir: </p>
<ul>
<li>nodrošināt skaidrus un nepārprotamus tiesību aktus;
</li>
<li>panākt, lai gan zvejniekiem, gan valsts pārvaldes
iestādēm vajadzīgā informācija ir kodolīga un
viegli saprotama, un</li>
<li>samazināt darba apjomu, kādu pašlaik šīm divām
ieinteresētajām pusēm rada nevajadzīgi
sarežģījumi regulā. </li></ul><p>Šajā
nolūkā, kā arī izsakot apņemšanos turpmāk
nodrošināt visu jauno un pašlaik pārstrādājamo
tiesību aktu atbilstību šiem kritērijiem, Komisija ir
identificējusi vairākas pašlaik spēkā esošas
regulas, kuras jāpārstrukturē un jāpārskata
prioritārā kārtībā. Tas attiecas uz šādiem
tiesību aktiem: par kopējo pieļaujamo nozveju (KPN) un
kvotām,  par zvejas intensitāti; par tehniskajiem pasākumiem
zivju mazuļu aizsardzībai; par datu vākšanu un
pārvaldību; par uzraudzības pasākumiem, ieskaitot
datorizētas uzraudzības sistēmas; par ziņošanas
pienākumiem; par atļaujām zvejot ārpus ES ūdeņiem.
Vēršot galveno uzmanību uz zivsaimniecības resursu
saglabāšanas un kontroles pasākumiem, Komisija cer uzlabot gan
zvejnieku, gan zivsaimniecības nozares amatpersonu darba
apstākļus, tādējādi veicinot Kopējās
zivsaimniecības politikas piemērošanu efektīvā,
iedarbīgā un pārredzamā veidā.  </p>
<p>Šis vienkāršošanas un uzlabošanas process ir
cieši saistīts ar Komisijas apņemšanos uzlabot
konsultāciju procesu ar visām zivsaimniecības nozarē
ieinteresētajām personām. Tādēļ rīcības
plānā minēta konkrēta apņemšanās
laicīgāk sniegt plašākas konsultācijas un vairāk
iesaistīt ieinteresētās personas ne tikai politikas
veidošanā, bet arī nodrošināt, lai it īpaši
zvejnieki ir pilnībā informēti par savām tiesībām
un saistībām. </p>
<p>Rīcības plānā apstiprināti arī citi Komisijas
veiktie pasākumi kā daļa no KZP reformas, ieskaitot:
zivsaimniecības resursu saglabāšanas stratēģijas
plānošanu vairākiem gadiem; zivsaimniecības resursu
saglabāšanas instrumentu iedalījumu pēc reģiona un
zvejas veida; lielāku uzmanību zvejas un vides mijiedarbībai
pētniecības un datu vākšanas jomā; un progresīvo
tehnoloģiju, tajā skaitā IT sistēmu, plašāku
pielietojumu zivsaimniecības kontroles, uzraudzības un ziņojumu
jomā. </p>
<p>Vairāki plānā minētie detalizētie priekšlikumi
izriet no vispārējiem principiem, kurus Komisija jau sākusi
ieviest jaunajos tiesību aktos. Tādējādi, piemēram,
priekšlikumi par KPN un kvotām Baltijas jūrā
2006. gadam tika nošķirti no vispārējā
priekšlikuma par KPN un kvotām, kas aptver citus Kopienas
ūdeņus, un līdz ar to tie tika iesniegti apspriešanai
Padomē vienu mēnesi pirms  ikgadējā KNP un kvotu
piešķiršanas procesa uzsākšanas datuma. Tāpat
nesenais priekšlikums par tehniskajiem pasākumiem Baltijas
jūrā uzskatāmi parāda, ko var panākt praksē, ja
visas ieinteresētās puses ir apņēmušās
īstenot vienkāršošanu.   </p>
<p>Ar 2006. – 2008. gada rīcības plānu Komisija
noteikusi vērienīgu darba programmu sev un saviem partneriem
nākamajiem trīs gadiem. Tā īstenošana praksē
būs nozīmīgs progress Kopējā Zivsaimniecības
politikā, kuru ir ne tikai vieglāk saprast un īstenot, bet kurai
turklāt būs labākas izredzes panākt tās
divkāršo mērķi - par ienesīgu un ilgtspējīgu
Eiropas zivsaimniecības nozari, balstītu uz veselīgu zivju
krājumiem un veselīgu jūras vidi.</p>

