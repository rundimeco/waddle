					<p align="right"><b>IP/05/1510</b></p>
<p align="right">Brussell, l-1 ta' Diċembru 2005</p>
<h1>
<a name="Heading4"></a><b> “.eu”: L-indirizz il-ġdid
ta’ l-internet ta’ l-Ewropa jiftaħ fis-7 ta’
Diċembru</b></h1>
<p><b><i>Il-Kummissjoni ħabbret illum li se tiftaħ id-domain ta’
l-ogħla livell “.eu”, li jippermetti lin-negozji, il-korpi
pubbliċi u ċ-ċittadini jagħżlu isem ta’
l-Internet pan-Ewropew għall-websajts u l-indirizzi tal-posta elettronika
tagħhom. Sufiss “.eu.” jippermetti lill-utenti jipprojjettaw
preżenza, ambizzjoni jew affiljazzjoni madwar l-Ewropa kollha. Jimxi id
f‘id mal-kodiċi nazzjonali tal-pajjiżi, ngħidu aħna
“.fr.” ta’ Franza, “.pl” tal-Polonja jew
“.uk” tar-Renju Unit, iżda ma jissostitwihomx.  Perjodu
inizjali ta’ 4 xhur se jippermetti lid-detenturi tad-drittijiet
preeżistenti – inklużi n-negozji – li japplikaw
għar-reġistrazzjoni ta’ ismijiet ta’ domains, dejjem jekk
ikunu stabbiliti fl-Unjoni Ewropea. Mis-7 ta’ April 2006, ir-reġistru
se jiftaħ il-bibien tiegħu għall-applikazzjonijiet mill-pubbliku.
Bit-tnedija ta’ “.eu”, il-Kummissjoni qed twettaq
il-wegħda li għamlet fil-Kunsill Ewropew ta’ Liżbona
ta’ l-2000 li lis-Soċjetà Informatika ta' l-Ewropa tagħtiha
identità fuq l-internet, skond regoli affidabbli ta' l-UE.</i></b></p>
<p> “Nistenna li d-<i>domain</i> ta’ l-ogħla livell ta’
l-Ewropa .eu jsir importnati daqs .com", qalet Viviane Reding, il-Kummissarju
għas-Soċjetà Informatika u l-Midja. “Għan-negozji, .eu
se jestendilhom il-medda tal-markiting tagħhom, filwaqt li
jipproteġihom taħt il-liġi ta’ l-UE kontra
ċ-ċiberokkupazzjoni. Bħala ċittadin, l-indirizz
“.eu” jista’ jagħmel aktar viżibbli l-preżenza
tiegħek, jew dik ta' l-iskola, l-università jew il-klabb tiegħek,
fuq l-internet. Id-domain ta’ l-ogħla livell ġdid ta’
l-Ewropa joffri għalhekk opportunità unika għall-markiting onlajn
modern li jaqsam il-fruntieri”. </p>
<p>Isem ta’ <i>domain</i> huwa użat biex jidentifika kompjuter jew
netwerk fuq l-Internet. Fost eżempji oħra, hemm
‘europa.eu’ u l-parti wara l-‘@’ f’kull indirizz
tal-posta elettronika. Id-<i>Domains </i>ta’ l-Ogħla Livell (<i>Top
Level Domains</i> -TLDs) qegħdin fil-qalba tas-sistema internazzjonali
ta’ l-ismijiet tad-<i>domains</i> ta’ l-Internet – huma
s-‘suffiss’ fi tmiem l-isem tad-<i>domain</i>, u jiġu
f’żewġ kategoriji bażiċi: </p>
<ul>
<li><i>TLDs</i> ġeneriċi (<i>gTLDs</i>) – mhuma marbuta ma
l-ebda pajjiż, bħal “.com”, “.org”,
“.net” u “.int”; u</li>
<li><i>TLDs</i> tal-kodiċi tal-pajjiż (<i>ccTLDs</i>), bħal
“.uk”, “.fr”, “.de”, 
eċċ.</li></ul><p>Id-domain ta’ l-ogħla livell .eu huwa
ġestit u operat minn Reġistru privat u mhux għall-qligħ,
EURid<sup><b><a name="fnB1" href="#fn1">[1]</a></b></sup> magħżul
mill-Kummissjoni wara sejħa miftuħa. L-EURid se jirreġistra
l-applikazzjonijiet għar-reġistrazzjoni ta’ l-ismijiet
tad-<i>domains</i> permezz ta’ xibka kbira ta’ Reġistraturi
akkreditati. ir-reġistrazzjoni ta’ l-ismijiet tad-<i>domains</i>
tista’ biss tintalab permezz ta’ wieħed minn dawn
ir-Reġistraturi akkreditati. Lista tar-reġistraturi kollha u l-lingwi
li bihom hija offruta r-reġistrazzjoni, jistgħu jinqraw fuq din
il-websajt: <a
href="http://list.eurid.eu/registrars/">http://list.eurid.eu/registrars/</a>
</p>
<p>Għall-bidu, il-possibbiltà li wieħed japplika
għar-reġistrazzjoni ta’ l-ismijiet “.eu” se tkun
riservata għad-detenturi tat-trejdmarks u għall-korpi pubbliċi
(mis-7 ta’ Diċembru 2005 sas-6 ta’ Frar 2006). Din
il-possibbiltà imbagħad sejra tiġi estiża lid-detenturi
ta’ “drittjiet preeżistenti” oħra, bħal
ismijiet ta’ kumpaniji u identifikaturi tan-negozji (mis-7 ta’ Frar
sas-6 ta’ April 2006). Fl-aħħarnett, mis-7 ta’ April 2006,
kull min hu stabbilit fl-Unjoni Ewropea jista’ japplika biex
jirreġistra għal isem ta' <i>domain </i>".eu".</p>
<p>Il-prinċipju ta’ “<i>first come first served</i>” se
japplika għal kull applikazzjoni li tkun intlaqgħet fil-fażi
ta’ l-ewwel erba’ xhur u lil hinn minnha. Għalhekk, jekk
żewġ applikanti jkollhom dritt preeżistenti fuq l-istess isem,
ir-Reġistru se jirreġistra l-applikazzjoni li jkun irċeiva
l-ewwel. L-istess prinċipju japplika ġaladarba r-Reġistru jkun
fetaħ għal kulħadd mis-7 ta’ April 2006.</p>
<p><b><i>Aktar informazzjoni</i></b></p>
<p>Il-ħowmpejġ ta’ EURid  <a
href="http://www.eurid.eu/en">http://www.eurid.eu/en</a></p>
<p><a name="_Hlt120360895"></a><a name="_Hlt120360788"></a>Deċiżjoni
dwar “.eu” mill-<i>ICANN</i> (<i>Internet Corporation For Assigned
Names and Numbers</i>): </p>
<p><a
href="http://www.icann.org/announcements/announcement-23mar05.htm">http://www.icann.org/announcements/announcement-23mar05.htm</a>
</p>
<p>Skeda informattiva tal-Kummissjoni ewropa dwar “.eu”:   </p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2331">http://ec.europa.eu/information_society/newsroom/cf/itemlongdetail.cfm?item_id=2331</a></p>
<p><a
href="/rapid/pressReleasesAction.do?reference=MEMO/05/457&format=HTML&aged=0&language=EN&guiLanguage=en">MEMO/05/457</a></p>
<hr><p><sup><b><a name="fn1" href="#fnB1">[1]</a></b></sup> 	EURid huwa t-titlu li
jintuża għall-konsorzju mhux maħsub għall-qliegħ
ta’ 3 reġistri: DNS-BE (Il-Belġju), IIT CNR (L-Italja) and NIC
SE (L-Iżvezja).</p>


