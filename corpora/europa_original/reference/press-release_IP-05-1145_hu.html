					<p align="right"><b>IP/05/1145</b></p>
<p align="right">Brüsszel, 2005.15 szeptember</p>
<h1>
<a name="Heading4"></a><b>Az EU és az USA közti
borkereskedelmi megállapodás javítja az európai
eredetjelölések védelmét, és biztosítja az EU
legnagyobb piacának védelmét</b></h1>
<p><b><i>Az Európai Unió és az Egyesült Államok
első lépcsős megállapodást kötött a
borkereskedelemre vonatkozóan, ami védi az EU borainak
elnevezéseit, és biztosítja az EU legnagyobb és
legértékesebb borpiacának védelmét. A
megállapodás alapján az amerikai kormány javaslatot tesz a
kongresszusnak az EU-ból származó borok Egyesült
Államokban jelenleg jogilag nem védett, általános
kifejezésnek minősülő földrajzi
eredetjelölései, mint pl. Burgundy, Champagne, Chablis, Chianti,
Madeira, Malaga, Port, Sherry és Tokay jogi státuszának
módosítására, és azok használatának
korlátozására az Egyesült Államokban. Az USA
továbbá mentesíti az EU-t az új minősítési
követelmények teljesítése alól, elfogadja az EU
címkézési szabályainak alapelveit, és vállalja,
hogy a borkereskedelemmel kapcsolatos kétoldalú kérdéseket
informális kétoldalú konzultációkon oldja meg a
vitarendezési mechanizmusok helyett. Mindkét fél vállalta,
hogy e megállapodás hatályba lépésétől
számított 90 nap elteltével a megállapodás alapján
egy ambiciózusabb második lépcsős megállapodásra
vonatkozó tárgyalásokat kezdenek.</i></b></p>
<p>Mariann Fischer Boel, mezőgazdasági és
vidékfejlesztési biztos üdvözölte a
megállapodást: „&#214;römömre szolgál, hogy a
megszakításokkal együtt 20 éves tárgyalási
időszak után sikerült végleges formába önteni ezt
a nagyon fontos megállapodást. Az USA a legnagyobb piacunk, 2004-ben
közel 2 milliárd € értékben importált EU-s
borokat. Ez, az Atlanti-óceán mindkét partján levő
termelők számára egyaránt előnyös
megállapodás megszünteti az ágazatra több éve
jellemző jogbizonytalanságot. Az első lépcsős
megállapodás az Egyesült Államokkal a borágazatban
folytatott szorosabb együttműködés első
lépése.</p>
<p><b>Előzmények</b></p>
<p>A megállapodás fő elemei a következők:</p>
<p>Az USA és az EU egymás borneveit kifejezetten
„eredetjelölésként” ismerik el.</p>
<p>Az USA kormánya javaslatot tesz a kongresszusnak azon 17 európai
bornév<sup><b><a name="fnB1" href="#fn1">[1]</a></b></sup> jogi
státuszának módosítására és használatuk
korlátozására, amelyeket jelenleg az Egyesült
Államokban jogilag nem védett, általános
elnevezésként használnak. </p>
<p>Az Egyesült Államok elfogadja az EU címkézési
szabályainak alapelveit, és a borkereskedelemmel kapcsolatos
kétoldalú kérdéseket informális kétoldalú
konzultációkon törekszik megoldani a vitarendezési
mechanizmusok igénybevétele helyett. </p>
<p>Az Egyesült Államok bizonyos feltételek mellett és
korlátozott ideig 14 tradicionális EU kifejezést
használhat<sup><b><a name="fnB2" href="#fn2">[2]</a></b></sup>. </p>
<p>Az EU elismeri az Egyesült Államokban jelenleg
jóváhagyott borkészítési módszereket. Azonban a
meglévő EU eltérések hatálya alá nem tartozó
eljárásokat csak akkor fogadják el az EU-ba exportált borok
esetében, ha az Egyesült Államok módosítja az
általános elnevezésként használt 17 EU bornév
státuszát. </p>
<p>Az EU borexportja, beleértve a 7%-nál kisebb alkoholtartalmú
borok exportját, mentességet élvez a 2004 végén
elfogadott minősítési követelmények alól.
Miután az Egyesült Államok módosítja a jelenleg
általános elnevezésként használt 17 EU bornév jogi
státuszát, az EU jelentősen egyszerűsített
minősítési követelményeit alkalmazhatja. </p>
<p>A második lépcsős tárgyalások 90 nappal a
megállapodás hatályba lépése után kezdődnek
meg, és kiterjednek többek között a földrajzi
jelzéssel kapcsolatos párbeszédre, az eredetjelöléssel
kapcsolatos párbeszédre, beleértve az általános
elnevezések további sorsát; a hagyományos
kifejezésekkel, az alacsony alkoholtartalmú borokkal, a
minősítéssel, borkészítési eljárásokkal
kapcsolatos párbeszédre, és a borral kapcsolatos
kérdésekkel foglalkozó közös bizottság
létrehozására.</p>
<p>A felek ezenkívül megállapodtak, hogy
véleménycserét fognak folytatni a nemzetközi
borkereskedelmet befolyásoló kérdésekről, valamint a
borral kapcsolatos kérdésekkel foglalkozó nemzetközi
együttműködés megfelelő kereteiről.</p>
<hr><p><sup><b><a name="fn1" href="#fnB1">[1]</a></b></sup> 	Burgundy, Chablis,
Champagne, Chianti, Claret, Haut-Sauterne, Hock, Madeira, Malaga, Marsala,
Moselle, Port, Retsina, Rhine, Sauterne, Sherry és Tokay.</p>
<p><sup><b><a name="fn2" href="#fnB2">[2]</a></b></sup> 	Château, classic,
clos, cream, crusted,/crusting, fine, late bottled vintage, noble, ruby,
superior, sur lie, tawny, vintage és vintage character. </p>


