					
<P><B>ip/00/1032</B>
<P>Brussel, 20 september 2000
<H3>
<P><B>De Commissie keurt een voorstel goed betreffende minimumnormen voor procedures in de lidstaten voor het toekennen of intrekken van de vluchtelingenstatus</B></H3>
<P><I><B>De Europese Commissie heeft een voorstel voor een richtlijn van de Raad goedgekeurd betreffende minimumnormen voor procedures in de lidstaten voor het toekennen of intrekken van de vluchtelingenstatus. Deze maatregel heeft ten doel daartoe op korte termijn in de Europese Gemeenschap een minimaal regelgevingskader in te voeren. In het voorstel zijn daarom zowel waarborgen voor een eerlijke procedure als mechanismen en instrumenten voor een doeltreffende procedure opgenomen. Het hele pakket vormt een zeer belangrijke eerste maatregel op het gebied van asielprocedures in de lidstaten (gebaseerd op artikel 63, lid 1, onder d), van het EG-Verdrag).</B></I>
<P>Het betreft de eerste maatregel die in de Gemeenschap op het gebied van asielprocedures wordt genomen. Er zijn minimumnormen in vastgelegd, maar de lidstaten worden niet verplicht eenvormige procedures toe te passen. Zij kunnen hun eigen nationale systemen behouden, mits zij bepaalde normen en voorwaarden met betrekking tot de bevoegde autoriteiten en de toepasselijke procedures aanvaarden. Het voorstel geeft de lidstaten bijvoorbeeld de mogelijkheid de aard van het orgaan te kiezen, dat de in eerste instantie genomen beslissingen toetst. Dit kan een gerechtelijk of een bestuurlijk orgaan zijn. Het is ook een eerste maatregel in die zin dat hij de lidstaten de keuze laat deze normen al dan niet toe te passen in het kader van procedures voor de subsidiaire bescherming van personen die niet als vluchtelingen worden beschouwd.
<P>Asielprocedures moeten niet zo langdurig en omslachtig zijn dat personen die bescherming behoeven lange tijd in onzekerheid moeten verkeren voordat er over hun zaak een beslissing wordt genomen, of dat personen die geen bescherming nodig hebben maar die op het grondgebied van de lidstaat wensen te blijven, een asielverzoek zien als een manier om hun verblijf met ettelijke jaren te verlengen. Daarom wordt voor asielprocedures in de lidstaten een eenvoudig en snel systeem voorgesteld dat bestaat uit een enkel beroep of een enkele toetsing van de beslissing (door bovenbedoeld bestuurlijk of gerechtelijk orgaan) en de mogelijkheid van hoger beroep bij een beroepsinstantie.
<P>Overeenkomstig het voorstel staat het de lidstaten vrij te beslissen of zij specifieke procedures wensen in te voeren voor onontvankelijke en kennelijk ongegronde asielverzoeken, maar wanneer zij dat doen, moeten zij zich houden aan de gemeenschappelijke normen die in de richtlijn zijn vastgelegd. Bij deze procedures gaat het met name om beslissingen betreffende zogenaamde « veilige derde landen » en « veilige landen van herkomst ». Voorts kunnen de lidstaten een « grensprocedure » handhaven of invoeren, mits zij de in het voorstel vastgelegde normen in acht nemen. Dit soort procedure bestaat reeds in verscheidene lidstaten: het is een procedure waarbij asielzoekers de toegang tot het grondgebied wordt geweigerd omdat voor hun verzoek geen goede grond bestaat.
<P>Het is om de lidstaten te helpen asielprocedures snel te behandelen en asielzoekers die bescherming in de zin van het Verdrag van Genève behoeven snel als zodanig te erkennen, dat zij door dit voorstel de mogelijkheid krijgen deze specifieke procedures ook voor onontvankelijke en kennelijk ongegronde asielverzoeken toe te passen. Ook om secundaire bewegingen van asielzoekers tussen de lidstaten te voorkomen, stelt de Commissie voor deze procedures gemeenschappelijke normen voor.
<P>Teneinde ervoor te zorgen dat degenen die bescherming in de zin van het Verdrag van Genève behoeven als zodanig worden erkend, worden door het voorstel procedurele minimumwaarborgen ingevoerd. Aldus wordt in de nationale stelsels van de lidstaten een gemeenschappelijk niveau van procedurele billijkheid ingevoerd, dat er eveneens toe kan bijdragen secundaire bewegingen te voorkomen. De voorgestelde waarborgen omvatten het recht op een persoonlijk onderhoud, de gelegenheid contact op te nemen met organisaties of personen die rechtsbijstand verlenen en het recht beroep tegen een beslissing in te stellen.
<P>Tenslotte worden aanvullende specifieke procedurele waarborgen ingevoerd voor personen met speciale noden, in het bijzonder niet-begeleide minderjarigen. Zo moet bijvoorbeeld een wettelijke voogd of juridisch adviseur worden aangewezen om een niet-begeleide minderjarige bij het onderzoek van zijn asielverzoek bij te staan en te vertegenwoordigen.
<P><B>Achtergrondinformatie</B>
<P>De Commissie stelt in dit voorstel voor een richtlijn voor het eerst een instrument voor een gemeenschappelijk Europees asielstelsel voor. Tijdens de Europese Raad van Tampere in oktober 1999 stemden de lidstaten ermee in op korte termijn een gemeenschappelijk Europees asielstelsel in te voeren dat « een duidelijk hanteerbare bepaling (zou) omvatten van de staat die verantwoordelijk is voor de behandeling van een asielverzoek, alsook gemeenschappelijke normen voor een eerlijke en doeltreffende asielprocedure, gemeenschappelijke minimumvoorwaarden voor de opvang van asielzoekers en op elkaar afgestemde regels inzake de toekenning en de inhoud van de vluchtelingenstatus. Het stelsel (moest) daarnaast worden aangevuld met maatregelen inzake subsidiaire vormen van bescherming die eenieder die een dergelijke bescherming behoeft, een passende status verlenen ». Uiterlijk in september 2001 zullen dergelijke maatregelen worden voorgesteld.
<P>Het voorstel is gebaseerd op besprekingen in de Raad en het Europees Parlement naar aanleiding van het werkdocument van de Commissie van maart 1999 'Naar gemeenschappelijke normen voor asielprocedures'. Het Europees Parlement heeft in juni jongstleden een resolutie aangenomen. De lidstaten hebben hun mening over het werkdocument te kennen gegeven en de betrokken organisaties, waaronder de Hoge Commissaris van de Verenigde Naties voor vluchtelingen, hebben schriftelijk gereageerd. 
<P>In een mededeling betreffende asielprocedures zullen de eventuele verdere stappen worden aangegeven die kunnen worden ondernomen en die op lange termijn voor de Gemeenschap tot een gemeenschappelijke asielprocedure kunnen leiden. Zoals ter gelegenheid van de Europese Raad van Tampere is gevraagd, zal de Commissie tegen het einde van dit jaar een mededeling hierover voorbereiden.
