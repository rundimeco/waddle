					<p align="right"><b>IP/05/1451</b></p>
<p align="right">Brüsszel, 2005. november 22.</p>
<h1>
<a name="Heading4"></a><b>Többnyelvűség az EU-ban: az
Európai Bizottság cselekvésre szólít fel a nyelvek
érdekében és új webportált nyit</b></h1>
<p><b><i>„Ahány nyelven tudsz, annyi ember vagy” – ez a
mottója annak a közleménynek, amelyet az Európai
Bizottság a mai napon fogad el a többnyelvűségről. A
Bizottság történetében először ad ki
közleményt ebben a témában, és ezzel a
lépéssel ismételten megerősíti a
többnyelvűség iránti elkötelezettségét. A
dokumentum részletesen kitér a Bizottság e téren folytatott
politikáira, és konkrét javaslatokat tartalmazó új
keretstratégiát határoz meg a többnyelvűség
elősegítése érdekében. A javaslatok három olyan
jól elhatárolható területet érintenek, ahol a nyelvek
fontos szerepet játszanak az Európai Unió polgárainak
életében. Ezek: a társadalom, a gazdaság, valamint a
Bizottság kapcsolata az EU polgáraival. A Bizottság
felszólítja a tagállamokat, hogy tegyenek meg mindent a
nyelvtanítás, nyelvtanulás és a nyelvek tényleges
használata érdekében. Ebből az alkalomból új, a
nyelv témájának szentelt – mind a 20 hivatalos nyelven
letölthető – webportált nyit az EU-s intézmények
közös, „EUROPA” nevű webhelyén.</i></b></p>
<p>Ján Figel oktatásért, képzésért,
kultúráért és többnyelvűségért
felelős biztos szavaival élve: <i>„A nyelv az, ami emberré
tesz. Európa nyelvi sokfélesége pedig az európai
identitás központi eleme. Pontosan egy évvel ezelőtt
neveztek ki az Unió történetének első olyan
európai biztosává, akinek külön felelősségi
körébe tartozik a többnyelvűség. A ma elfogadott
közlemény ismét határozottan jelzi a Bizottság
elkötelezettségét az Unió nyelvei és nyelvi
sokfélesége iránt.”  </i></p>
<p>Egy nemrégiben készült
Eurobarometer-felmérés<sup><b><a name="fnB1" href="#fn1">[1]</a></b></sup>
szerint <b>az EU polgárainak fele nyilatkozott</b> úgy, hogy
anyanyelve mellett <b>egy másik nyelven is el tud beszélgetni</b>. A
ma elfogadott közlemény szerint a nyelvtudás minden európai
polgár számára kívánatos, a mindennapi életben
való boldoguláshoz nélkülözhetetlen készség.
A közlemény ismerteti azokat a kezdeményezéseket, melyek
révén a Bizottság hozzájárul a nyelvi
készségek továbbfejlesztéséhez és a nyelvi
sokféleség ösztönzéséhez. A Socrates- és a
Leonardo da Vinci-program révén a Bizottság például
<b>évi 30 millió eurót költ olyan célokra, mint az
oktatás, a diákok és tanárok mobilitása és az
iskolai osztályok csereprogramjai</b>.<b> </b></p>
<p>A Bizottság hangsúlyozza <b>a nyelvi készségek
jelentőségét a munkavállalói mobilitás és az
EU gazdasági versenyképessége szempontjából</b>.
Jövőre tanulmányt tesz közzé arról, milyen
hatással van a nyelvi készségek hiánya az európai
gazdaságra. Megállapítja továbbá, hogy többet kell
tenni az Európai Unióban egyre növekvő, többmillió
eurós nyelvi ágazat szerepének
megerősítéséért. </p>
<p>Annak érdekében, hogy <b>a polgárok jobb
tájékoztatást kapjanak anyanyelvükön az Európai
Unióról</b> – mindenekelőtt a jogalkotásról, a
különböző eljárásokról és
politikákról – a Bizottság a következőket
határozta el:</p>
<ul>
<li><b>Gondoskodik arról, hogy számos weboldalát a polgárok
a jövőben még több nyelven olvashassák</b>. Ehhez
belső hálózatot hoz létre, amelynek feladata, hogy
biztosítsa a Bizottság szervezeti egységeinek következetes
nyelvi gyakorlatát.</li>
<li>A többnyelvű kommunikációval kapcsolatos
politikájában kezdeményező szerepet vállal, hogy ezzel
is kiegészítse azt a tágabb kezdeményezését, hogy
hatékonyabbá tegye az európai polgárokkal és
meghatározott csoportokkal (sajtó, a nyelvi ágazat, iskolák
és egyetemek) folytatott kommunikációt.</li></ul><p>A
Bizottság <b>több pénzt fektet</b> <b>be</b> majd az olyan,
<b>nyelvvel kapcsolatos kutatásokba</b>, amelyek azt vizsgálják,
hogyan küzdhetők le a nyelvi akadályok új
információs és kommunikációs technológiák
segítségével. A jövőben több anyagi
támogatásban részesülnek továbbá a
társadalomtudományok és a humán tudományok terén
végzett kutatások. </p>
<p>Ami a tagállamokat illeti, a Bizottság <b>a
többnyelvűséget elősegítő nemzeti cselekvési
terv</b> kidolgozását, a nyelvtanár-képzés további
javítását, a korai nyelvtanulás területén
megfelelő kínálat biztosítását, valamint több
tantárgy idegen nyelven történő oktatását
javasolja. A Bizottság emlékeztet arra, hogy az Európai
Tanács 2002. évi barcelonai ülésén a tagállamok
állam- és kormányfői arra szólítottak fel, hogy
<b>legalább</b> <b>két idegen nyelvet igen korai életkortól
kell tanítani</b>. Felkéri továbbá a tagállamokat,
vizsgálják felül egyetemi képzésüket annak
érdekében, hogy a diákok biztosan azokat a készségeket
sajátítsák el, amelyekre a nyelvi szakmákban
szükségük van.</p>
<p>A Bizottság egy, <b>a többnyelvűséggel
foglalkozó</b>, független szakértőkből álló
<b>magas szintű munkacsoport</b> felállítását
javasolja. Ennek feladata, hogy segítsen elemezni, milyen
előrelépés történik a tagállamokban, illetve hogy
újszerű ötletekkel, segítséggel és tanáccsal
szolgáljon új kezdeményezések terén.</p>
<p>A közeljövőben <b>miniszteri konferenciára kerül sor
a többnyelvűség témájában</b>, amely
lehetőséget ad a tagállamoknak arra, hogy ismertessék
egymással eredményeiket és megtervezzék a
tennivalókat.</p>
<p>Az Európai Bizottság a mai napon továbbá egy
<b>nyelvekkel foglalkozó
webportált</b><sup><a name="fnB2" href="#fn2">[2]</a></sup><b> </b>nyitott
meg, amely könnyű hozzáférési lehetőséget
biztosít a lakosságnak, a médiának és a diákoknak
az Európai Unió nyelvekkel kapcsolatos információihoz. A
témák számos területet ölelnek fel. Ezek közé
tartoznak a nyelvtanulást és a nyelvi sokféleséget
ösztönző uniós politikák, a polgárok jelenlegi
nyelvi készségeinek bemutatása, az EU hivatalos nyelveinek
használatát szabályozó rendelkezések, illetve az
Unió intézményeiben nyelvi szakemberek számára nyitva
álló munkalehetőségek ismertetése. A tartalom
elrendezése logikus és felhasználóbarát, és
– ami a legfontosabb – a portál valamennyi eligazító
és ismertető szövege mind a 20 hivatalos nyelven
rendelkezésre áll. Ez mutatja: az Unió kész arra, hogy
polgáraival anyanyelvükön kommunikáljon. <br>További
információ:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Lásd <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a>.</p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a></p>


