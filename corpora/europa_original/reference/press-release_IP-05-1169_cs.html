					<p align="right"><b>IP/05/1169</b></p>
<p align="right">V Bruselu, dne 21. září 2005</p>
<h1>
<a name="Heading3"></a><b>Státní podpora: Komise zahajuje
veřejné konzultace o opatřeních
k zlepšení státní podpory pro
inovace</b></h1>
<p><b><i>Evropská komise zahajuje konzultace o zkvalitnění
pravidel pro státní podporu projektů, které podporují
inovace, a vyzývá zainteresované strany
k podávání připomínek před přijetím
definitivních opatření. Navrhovaná zlepšení
zahrnují pravidla pro podporu, kterou se financují inovace, 
kritéria, jež napomohou veřejným orgánům
účinněji směrovat podporu, vysvětlení pravidel za
účelem vyšší právní jistoty a
jednodušší regulativní rámec. Návrhy na podporu
inovací se týkají šesti širokých oblastí:
nové inovativní podniky; rizikový kapitál;
začlenění inovací do stávajících pravidel
upravujících státní podporu pro výzkum a vývoj;
zprostředkovatelé inovací; vzdělávání a
mobilita mezi výzkumníky na univerzitách a středními a
malými podniky; a póly excelence pro projekty společného
evropského zájmu.</i></b></p>
<p>Komisařka pro hospodářskou soutěž Neelie
Kroesová sdělila: „I když je nejlepším
nástrojem pro posílení inovací a konkurenceschopnosti
v Evropě účinná hospodářská
soutěž, i státní podpora v tom může hrát
velice užitečnou podpůrnou úlohu. V materiálu,
který se předkládá ke konzultaci, Komise poprvé
vyložila své konkrétní představy o tom, jak podporovat
inovace prostřednictvím státní podpory. Jde rovněž
o první konkrétní praktické provedení propracované
ekonomické koncepce z Akčního plánu pro
státní podpory.“</p>
<p>V souvislosti s novým začátkem lisabonské
strategie v únoru 2005 (viz <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
Barrosova Komise zdůraznila potřebu, aby členské státy
vytvářely více a lepších pracovních míst
v dynamičtější, inovacím
otevřenější a atraktivnější Evropě.
Při zachování a rozvíjení evropského
sociálního a ekologického modelu je to klíčová
věc pro posílení evropského hospodářství.
Inovace jsou v těchto ohledech nezbytné, třebaže je
situace v jednotlivých členských státech a
odvětvích různá, EU jako celek v současnosti
nevytváří dostatek inovací k dosahování
rychlejšího růstu a vyšší zaměstnanosti. </p>
<p>Sdělení o státní podpoře inovací
vyzývá k podávání připomínek
k řadě konkrétních opatření, pro
něž může Komise schválit státní podporu
s pomocí předběžných pravidel
a kritérií. Na základě konzultací budou do
stávajících pravidel státní podpory zapracována
nová ustanovení. Tato ustanovení zajistí členským
státům, které je využijí, jednak rychlejší
schválení státní podpory pro inovace a jednak jim pomohou
účinněji směrovat peníze ze státního
rozpočtu.</p>
<p>Komise v rámci konzultací dává jasně najevo,
že státní podpora není odpovědí na všechny
problémy Evropy v oblasti konkurenceschopnosti nebo inovací.
K tomu, aby se podniky staly otevřenější inovacím,
je třeba především mít účinnou
hospodářskou soutěž. Hospodářská
soutěž totiž vytváří přirozené stimuly
k tomu, aby podniky přicházely s novými nápady a
výrobky; nutí je, aby se přizpůsobovaly změnám,  a
trestá ty, které se zpozdí nebo zaostanou.
Zajištění hospodářské soutěže jako
hnací síly inovací je tedy přinejmenším
stejně důležité jako vládní podpora.</p>
<p>V souladu s propracovanou ekonomickou koncepcí zformulovanou
v akčním plánu pro státní podpory
z června 2005 (viz <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
a <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>)
je ve Sdělení o státní podpoře pro inovace
vytyčena jasná metodika vypracování opatření
státní podpory inovačních činností.
V zásadě platí, že státní podporu lze
schválit, když:</p>
<p>1) je nástroj podpory zaměřen na nějaké
přesně vymezené selhání trhu</p>
<p>2) je státní podpora nejvhodnějším nástrojem
politiky (<i>což nemusí být vždy pravda – někdy
může být vhodnější strukturální nebo
regulační opatření</i>)</p>
<p>3) má podpora motivační účinek na inovace a je
úměrná vymezenému cíli a </p>
<p>4) hospodářská soutěž je narušena jen
v omezené míře.</p>
<p>Komise uvádí ve sdělení řadu tržních
nedostatků, jež mohou brzdit optimální úroveň
inovací, a vysvětluje, jak může státní podpora
přispět ke změně motivace k zavádění
inovací. Na základě toho pak Komise navrhuje povolit podporu pro
dva druhy činností, které souvisejí s inovacemi:</p>
<p>a) činnosti podporující podstupování rizik a
experimentování, které pomáhají překlenout mezeru
mezi výzkumem a trhem a</p>
<p>b) činnosti zdokonalující celkové podnikatelské
prostředí.</p>
<p>Ve sdělení je pak představeno šest konkrétních
opatření na podporu inovací formou státní podpory:</p>
<p>1) podpora zakládání a růstu nových
inovativních podniků (cestou daňových úlev
a dotací)</p>
<p>2) ještě pružnější státní podpora
rizikového kapitálu</p>
<p>3) rozšíření působnosti platných pravidel
státní podpory pro výzkum a vývoj a povolení
státní podpory pro malé a střední podniky, které
se zabývají inovačními činnostmi (například
vývojem komerčně využitelných prototypů, studiemi
technických řešení nebo studiemi proveditelnosti)</p>
<p>4) dotace středním a malým podnikům k nákupu
služeb od zprostředkovatelů inovací</p>
<p>5) dotace středním a malým podnikům k náboru
vysoce kvalifikovaných výzkumníků
a inženýrů a k získání prospěchu
z výměny pracovníků s univerzitami a velkými
podniky</p>
<p>6) podpora rozvoje pólů excelence cestou spolupráce,
slučování kapacit a projektů společného
evropského zájmu.</p>
<p>Další informace viz <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>Úplný
text sdělení je k dispozici na internetové stránce:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Připomínky zasílejte elektronickou poštou na adresu
STATEAIDGREFFE@CEC.EU.INT s odkazem na „<i><u>Consultation State aid
for Innovation” </u></i> nebo poštou na adresu generálního
ředitelství pro hospodářskou soutěž: DG
Competition, State Aid Greffe, SPA 3, office 6/5, B-1049 Brussels, Belgium.</p>

