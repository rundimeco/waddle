					<p align="right"><b>IP/05/130</b></p>
<p align="right">Briselē, 2005. gada 2. februārī</p>
<h1>
<a name="Heading4"></a><b>Komisija uzsāk vērienīgu
Izaugsmes un darbavietu stratēģiju
ES</b></h1>
<p><b><i>Eiropas Komisija šodien iepazīstināja ar jaunu ES
stratēģiju, lai radītu lielāku izaugsmi un vairāk
darbavietu.  Stratēģijas mērķis ir atjaunot Lisabonas
programmu – ES ekonomisko reformu programmu, kas uzsākta
2000. gadā. Komisijas šodien ierosinātie pasākumi var
sekmēt IKP pieaugumu par 3% līdz 2010. gadam un radīt
vairāk nekā 6 miljonus darbavietu.  Šobrīd ir vajadzīga
steidzama rīcība.  Piecu gadu laikā kopš tās
uzsākšanas Lisabonas stratēģija nav devusi gaidītos
rezultātus. Lai saglabātu ES ilgstpējīgas
attīstības modeli, jāstiprina Eiropas Savienības
konkurētspēja un tās ekonomikai jākļūst
dinamiskākai. Komisija nosaka konkrētu rīcības programmu ES
un tās dalībvalstīm, lai panāktu noturīgu ekonomisko
izaugsmi un vairāk labāku darbavietu.  Komisija aicina
dalībvalstis pavasara Eiropadomē (22.-23. martā) uzsākt
jaunu ES sadarbību izaugsmes un darbavietu
nodrošināšanai.</i></b></p>
<p>Komisijas priekšsēdētājs Barozu (Barroso) teica:
“Eiropai jārīkojas efektīvāk. Mūsu jaunie
ierosinājumi ir paredzēti Eiropas milzīgā ekonomiskā
potenciāla atraisīšanai. Tas ir nepieciešams, lai
uzturētu Eiropas sabiedrības modeli, ko mēs tik augstu
vērtējam.  Tas ir pamats sociālajam taisnīgumam un
vienlīdzīgām iespējām visiem. Mūsu mērķi
nav mazāk godkārīgi. Lisabonas mērķi bija pareizi,
taču to īstenošana bija neveiksmīga. Pēdējo piecu
gadu mācība ir tā, ka mums jāpārveido šī
programma, galvenokārt pievēršot uzmanību rezultātu
sasniegšanai. Es ticu, ka šī jaunā stratēģija dos
pareizos līdzekļus mūsu mērķu sasniegšanai.
Svarīgākais nav skaitļi un fakti. Galvenais ir to ietekme uz
cilvēku dzīvi - kā mēs varam apmaksāt
izglītību, pensijas, sociālos pakalpojumus un veselības
aprūpi. Šie priekšlikumi ir mūsu noteikta izvēle un
noteikti spriedumi. Mūsu mērķis ir un būs
ilgtspējīga attīstība. Komisija neatkāpsies no saviem
centieniem panākt ekonomisku atjaunotni."</p>
<p>Viceprezidents Ginters Ferhoigens (Günter Verheugen) piebilda:
“Šoreiz mums tas jādara pareizi, jāapvieno spēki un
jāsniedz mūsu pilsoņiem tas, kas viņiem rūp
visvairāk: darbavietas. Šodien mēs vēlamies teikt –
brīnumlīdzekļu nav. Mums jāķeras pie darba, apzinoties
mūsu partnerību, un jāizveido politisku programmu izaugsmes un
darba vietu skaita palielināšanai. Komisija darīs savu darbu, lai
uzņēmumu darbība būtu veiksmīgāka.”</p>
<p>Eiropas Komisija šodien iepazīstināja ar saviem ieteikumiem
Lisabonas programmas vidusposma pārskatam.  Komisija uzskata, ka
pārejai no vārdiem uz darbiem ir nepieciešami atjaunoti centieni
un koncentrēšanās uz nedaudziem, sasniedzamiem mērķiem.
Lisabonas stratēģijas neveiksmīgo īstenošanu
izraisīja dažādu ekonomisko apstākļu kopums,
starptautiskā stāvokļa nedrošība, lēns progress
dalībvalstīs un uzmanības novēršana no
būtiskākajiem mērķiem. </p>
<p>Saduroties ar Eiropas novecošanas problēmu un spraigu starptautisko
konkurenci, ko rada tādas valstis kā Ķīna un Indija, Eiropai
jāpaaugstina darba produktivitāte un nodarbinātība. </p>
<p>Komisija ir izstrādājusi konkrētu rīcības programmu,
kurā galvenā uzmanība pievērsta šādām
jomām.</p>
<p><b>Padarīt Eiropu pievilcīgāku investīcijām un
darbam</b></p>
<ul>
<li>Papildināt vienoto tirgu ar jomām, kas var nodrošināt
patiesu izaugsmi un jaunas darbavietas, sniedzot tiešu labumu
patērētājiem (līdzsvarots nolīgums par pakalpojumi,
reglamentētās profesijas, enerģētika, publiskie iepirkumi un
finanšu pakalpojumi, līdzsvarots nolīgums par REACH jeb
jaunajām ķīmisko vielu pamatnostādnēm, kur ņemta
vērā ietekme uz konkurētspēju, inovācijām un
maziem un vidējiem uzņēmumiem).</li>
<li>Nodrošināt atvērtus un konkurējošus tirgus
Eiropā un ārpus tās: virzīt valsts atbalstu uz nozarēm
ar augstu izaugsmes potenciālu, izveidot labvēlīgu
uzņēmējdarbības vidi maziem un vidējiem
uzņēmumiem, radīt pieeju trešo valstu tirgiem,
vienkāršot Eiropas un dalībvalstu regulējumus.</li>
<li>Uzlabot Eiropas un dalībvalstu noteikumus, lai samazinātu
administrācijas izmaksas.</li>
<li>Paplašināt un uzlabot Eiropas infrastruktūru.</li>
<li>Turpināt darbu pie Kopienas patenta un konsolidētas
uzņēmuma peļņas nodokļa
bāzes.</li></ul><p><b>Zināšanas un jaunrade izaugsmei</b></p>
<ul>
<li>Sasniegt 3% IKP mērķi zinātnes un pētniecības
izdevumiem.</li>
<li>Veicināt informācijas un komunikāciju tehnoloģiju
izmantošanu.</li>
<li>Veicināt inovāciju centru izveidošanu, kuros sadarbotos
reģionālie centri, universitātes un uzņēmumi. </li>
<li>Strauji attīstīt tehnoloģijas iniciatīvas Eiropā,
izmantojot valsts un privātā sektora sadarbību.</li>
<li>Veicināt ekoloģiskas inovācijas, kas taupa enerģiju un
samazina emisijas.</li>
<li>Dot ieguldījumu spēcīgas Eiropas ražošanas
bāzes izveidošanai, veicinot valsts un privāto
uzņēmēju sadarbību.</li>
<li>Komisija ierosina Eiropas Tehnoloģiju institūta izveidošanu,
lai piesaistītu labākos zinātniekus, idejas un
uzņēmumus Eiropā.</li></ul><p><b>Palielināt darbavietu
skaitu un kvalitāti</b></p>
<ul>
<li>Iesaistīt vairāk cilvēku darba attiecībās, jo
īpaši veicot pasākumus jauniešu bezdarba
mazināšanai (Eiropas Jaunatnes iniciatīva) un sociālās
aizsardzības sistēmu modernizācijai</li>
<li>Paaugstināt darba ņēmēju un uzņēmumu
adaptācijas spēju un darba tirgu elastību, novēršot
traucēkļus darbaspēka mobilitātei.</li>
<li>Veikt lielākus ieguldījumus, lai nodrošinātu
cilvēkiem labāku izglītību un prasmju apgūšanu,
reformējot ES Strukturālo fondu un Kohēzijas
fondu.</li></ul><p><b>Sadarbība</b>: Atbildību par tādām
plašām politikas jomām kā nodarbinātība,
makroekonomikas politika un strukturālās reformas Eiropas
Savienība un dalībvalstis uzņemas kopīgi –
tāpēc ir nepieciešama sadarbība. Rīcības
plānā pasākumi dalībvalstu un Eiropas Savienības
līmenī ir skaidri nodalīti: pamatojoties uz
iekšējā tirgus programmas pieredzi, tas nosaka atbildības
jomas, termiņus un panākumu kritērijus. Valdībām
jānorīko persona, kas ir atbildīga par programmas
īstenošanu. </p>
<p>Tas vienkāršo izpildes mehānismus. Pēc plašām
konsultācijām ir paredzēta vienota valsts rīcības
programma un vienots dalībvalsts ziņojums par izpildi.</p>
<p><b>Vērienīgi mērķi nav sasniedzami bez izdevumiem</b>:
Eiropas Savienība varēs sasniegt savus ieguldījumu un
sociālās kohēzijas mērķus tikai tādā
gadījumā, ja dalībvalstis būs gatavas piešķirt
Eiropas Savienībai budžetu, kas atspoguļo tās galvenās
ekonomiskās un sociālās prioritātes un kopīgās
saistības.  </p>

