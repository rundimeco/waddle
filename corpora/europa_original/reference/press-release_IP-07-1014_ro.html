					<p align="right"><b>IP/07/1014</b></p>
<p align="right">Bruxelles, 4 iulie 2007</p>
<h1>
<a name="Heading4"></a><b>Lista neagră a companiilor
aeriene:</b><b> Comisia adoptă noi măsuri împotriva
transportatorilor aerieni consideraţi nesiguri</b></h1>
<h2>
<a name="Heading7"></a><b><i>Comisia Europeană a adoptat astăzi cea
de-a patra versiune actualizată a listei comunitare cu companiile aeriene
interzise în Uniunea Europeană.</i></b><b><i> Această listă
include interdicţii de operare pentru toate companiile din Indonezia,
compania aeriană naţională din Angola, TAAG Angolan Airlines
şi Volare Aviation Enterprise din Ucraina. Se modifică
restricţiile impuse anterior pentru Pakistan International Airlines. De
asemenea, mai multe companii aeriene din Rusia (10), Bulgaria (6) şi
Moldova (8) trebuie să îşi înceteze activitatea pe
teritoriul Uniunii Europene pe baza noilor măsuri adoptate de aceste state
în urma consultărilor cu Comisia Europeană.</i></b></h2>
<p>„Lista neagră a Uniunii Europene se va dovedi încă o
dată a fi un instrument esenţial în a împiedica companiile
aeriene nesigure să opereze zboruri spre Europa şi de a informa
pasagerii care călătoresc peste tot în lume, dar şi de a ne
asigura că autorităţile aviaţiei civile şi companiile
aeriene iau măsuri adecvate pentru a îmbunătăţi
siguranţa”, a afirmat Jacques Barrot, vicepreşedinte al Comisiei
însărcinat cu transporturile.</p>
<p>Măsurile adoptate de Comisie includ, în special: </p>
<p>(1) interzicerea de operare pentru toate cele 51 de companii aeriene
autorizate în Indonezia;</p>
<p>(2) interzicerea de operare pentru transportatorul de pasageri din Angola,
TAAG Angola Airlines; </p>
<p>(3) interzicerea de operare pentru un transportator de mărfuri din
Ucraina, Volare Aviation Enterprise; </p>
<p>4) restricţiile de operare impuse deja pentru Pakistan International
Airlines (PIA) în martie 2007 se modifică pentru a permite operarea de
zboruri în spaţiul comunitar cu aeronave specifice Boeing 747 şi
Airbus 310, pe lângă aeronavele Boeing 777 autorizate deja;</p>
<p>(5) o revizuire a listei companiilor kârgâze incluse anterior pe
lista Comisiei. </p>
<p>Pe lângă această actualizare a listei negre a UE, au fost
adoptate unilateral de către unele autorităţi naţionale ale
aviaţiei civile alte măsuri de siguranţă preventive, în
special, în urma consultărilor cu Comisia Europeană.</p>
<p>- 	Federaţia Rusă a decis să interzică operarea de
zboruri spre UE pentru patru companii locale de pasageri (Kuban Airlines,
Yakutia Airlines, Airlines 400, Kavminvodyavia) şi a impus restricţii
de operare în cazul altor şase companii (Gazpromavia, UTAir, KrasAir,
Atlant Soyuz, Ural Airlines şi Rossyia), limitând numărul de
aeronave folosit pentru aceste zboruri.</p>
<p>- 	Bulgaria a decis să extindă măsurile impuse
transportatorilor locali de mărfuri prin retragerea autorizaţiilor
pentru Air Sofia, Bright Aviation Services, Scorpion Air şi Vega Airlines,
prin suspendarea licenţei pentru Air Scorpio şi interzicerea
operării de zboruri pentru Heli Air Services în ţările
membre ale UE, precum şi în Islanda, Norvegia şi Elveţia.
</p>
<p>- 	Republica Moldova a retras autorizaţiile a opt transportatori (Valan
International Cargo Charter, Pecotox Air, Jetline International, Jetstream,
Aeroportul International Marilescu, Aeronord Group, Grixona şi Tiramavia)
care nu se conformau măsurilor de siguranţă
corespunzătoare.</p>
<p><a name="_Hlt171137480"></a><a name="_Hlt171137481"></a>Noua listă este
disponibilă pe site-ul Comisiei:	<br><a
href="http://air-ban.europa.eu">http://air-ban.europa.eu</a></p>

