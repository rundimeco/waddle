					<p align="right"><b>IP/05/1223</b></p>
<p align="right">Bruselj, 5. oktobra 2005</p>
<h1>
<a name="Heading4"></a><b>Države članice potrdile predlog
Komisije o vrnitvi govejega mesa s kostmi na trg</b></h1>
<p><b><i>Danes so države članice v Stalnem odboru za prehranjevalno
verigo in zdravje živali potrdile osnutek predloga Komisije o zvišanju
starostne meje za odstranitev hrbtenice iz zaklanega goveda. Ob upoštevanju
pravice Evropskega parlamenta do podrobnega pregleda in dejstva, da mora
Evropska komisija predlog dokončno sprejeti v naslednjih dveh mesecih,
današnje glasovanje utira pot ponovni proizvodnji govejega mesa s kostmi v
EU, kot npr. florentinskega zrezka ali zrezka T-bone steak. Osnutek
odločbe, ki temelji na znanstvenem mnenju Evropske agencije za varnost
hrane, zvišuje starostno mejo za odstranitev hrbtenice zaklanega goveda z
12 na 24 mesecev. Gre za prvi predlog spremembe nekaterih ukrepov EU v zvezi z
govejo spongiformno encefalopatijo (BSE) od julijske objave časovnega
načrta Komisije za transmisivno spongiformno encefalopatijo – TSE (<a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">glej
IP/05/952).</a> </i></b></p>
<p>Markos Kyprianou, komisar za zdravje in varstvo potrošnikov, je povedal:
„Ta prvi korak k omilitvi ukrepov EU v zvezi z BSE je pozitivni odraz
našega napredka v boju s to boleznijo. Poteza ni bila sprejeta zlahka.
Komisija je črpala najboljše razpoložljivo znanstveno znanje,
preučila statistične podatke in intenzivno razpravljala o tem z
državami članicami in Evropskim parlamentom. Prepričani smo, da
visoka stopnja varstva potrošnikov, ki je bila v preteklem desetletju
dosežena z našimi pravili v zvezi z BSE, s tem predlogom ne bo
ogrožena.“ </p>
<p>Od oktobra 2000 je hrbtenica na seznamu EU, ki vsebuje snovi s
specifičnim tveganjem, in predstavlja največje tveganje prenosa BSE. V
skladu z zakonodajo EU v zvezi z BSE se morajo vse snovi s specifičnim
tveganjem v govedu odstraniti in uničiti v 12 mesecih, da bi
onemogočili njihov vstop v prehranjevalno in krmno verigo. Zaradi tega in
drugih strogih ukrepov za zmanjševanje tveganja je v zadnjih nekaj letih
prišlo do občutnega upada števila primerov BSE v EU, starost
pozitivnih živali pa je enakomerno naraščala. Ta napredek je
Komisijo spodbudil k razmisleku o morebitnih spremembah nekaterih veljavnih
ukrepov v zvezi s TSE, da bi jih posodobili glede na izboljšano stanje. 
</p>
<p>Aprila 2005 je Evropska agencija za varnost hrane objavila mnenje, ki podpira
zvišanje starostne meje za odstranitev hrbtenice iz zaklanega goveda in
navaja, da bi celo doba do 30 mesecev lahko veljala za precej varno mejo. Na
osnovi tega mnenja ter ob upoštevanju stališč držav
članic in Parlamenta je Komisija predlagala 24 mesecev kot najbolj
praktično starostno mejo za zagotovitev najvišje stopnje varnosti pred
BSE. Ta meja se lahko kasneje ponovno preuči, če bo število
primerov BSE še naprej upadalo. Časovni načrt za TSE prav tako
omenja možnost ponovne preučitve, da se v bližnji prihodnosti ali
nekoliko pozneje ponovno preučijo druga </p>
<p>pravila v zvezi s snovmi s specifičnim tveganjem, ki temeljijo na
spreminjajočem se stanju BSE in najnovejših znanstvenih spoznanjih.  
</p>
<p>Zvišanje starostne meje za odstranitev hrbtenice naj bi v EU pozitivno
vplivalo na konkurenčnost kmetov in mesne industrije ter zmanjšalo
količino proizvedenih odpadkov, ki vsebujejo snovi s specifičnim
tveganjem.  </p>
<p>Več informacij o ukrepih EU v zvezi z BSE je na voljo na spletnem
naslovu: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

