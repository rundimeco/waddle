					<p align="right"><b>IP/07/1449</b></p>
<p align="right">Bruxelles, 5 octombrie 2007</p>
<h1>
<a name="Heading4"></a><b>Să trecem la acţiune:</b><b>
lansarea ZILELOR PORŢILOR DESCHISE 2007 – Săptămâna
europeană a regiunilor şi oraşelor</b></h1>
<h2>
<a name="Heading7"></a><b><i>Danuta Hübner, Comisarul pentru politica
regională şi Michel Delebarre, preşedintele Comitetului
Regiunilor al Uniunii Europene, lansează ZILELE PORŢILOR DESCHISE -
Săptămâna europeană a regiunilor şi oraşelor, la
Bruxelles, pe data de 8 octombrie.</i></b><b><i> Evenimentul se va
desfăşura între 8 şi 11 octombrie, la acesta
participând un număr record de 212 regiuni şi oraşe din 33
de ţări. Organizată de Comitetul Regiunilor Uniunii Europene
şi de Comisia Europeană, cea de-a cincea ediţie a ZILELOR
PORŢILOR DESCHISE reuneşte politicieni şi factori de decizie ai
Uniunii Europene reprezentanţi ai nivelului local, regional şi
naţional, experţi în domeniu şi reprezentanţi ai
mediului de afaceri, din sectorul bancar şi din societatea civilă.
Seminarele organizate în acest an se vor axa pe noile programe regionale
pentru perioada 2007 – 2013. Titlul stabilit pentru această
ediţie este următorul: „Să trecem la acţiune:
regiunile şi oraşele oferă creştere economică şi
locuri de muncă”.</i></b></h2>
<p>Comisarul Hübner a declarat: „<i>Ca şi în anii
trecuţi, ZILELE PORŢILOR DESCHISE reunesc, în mod inedit,
experţi la nivel comunitar, naţional, regional şi local pentru a
dezbate aspecte legate de dezvoltarea regională, pentru a propune noi idei
şi pentru a vedea în ce mod putem îmbunătăţi
realizarea obiectivelor politicii de coeziune a UE</i>.<i> Aştept cu
nerăbdare această ocazie extraordinară de a întâlni
experţi şi factori implicaţi în punerea în aplicare a
politicii regionale pentru a determina modalitatea optimă de realizare a
obiectivelor de creştere a standardului de viaţă în toate
oraşele şi regiunile Uniunii Europene.”</i></p>
<p>Michel Delebarre, preşedintele Comitetului Regiunilor, primar şi
deputat al oraşului Dunkerque (Franţa) a adăugat: „<i>De la
lansarea evenimentului ZILELE PORŢILOR DESCHISE în anul 2003, acesta 
a devenit o platformă unică în Europa pentru comunicare,
dezbatere şi crearea de reţele între regiunile şi actorii
din domeniul politicii regionale şi de coeziune. Să facem acest lucru
posibil în regiunile care sunt nu numai mai competitive, ci şi mai
solidare între ele, regiuni în care putem crea oportunităţi
de acţiune atât pentru autorităţile publice, cât
şi pentru sectorul privat</i>.”</p>
<p>Acest eveniment al ZILELOR PORŢILOR DESCHISE coincide cu lansarea la
nivel european a noilor programe operaţionale regionale cu durată de
şapte ani, programe care reprezintă o investiţie de aproximativ
500 de miliarde EUR din partea sectorului public şi al celui privat. 
Evenimentul, care va dura patru zile, se adresează unui număr de
până la 5000 de participanţi şi le oferă oportunitatea
de a învăţa din alte strategii regionale, din experienţe
anterioare şi din obiectivele viitoare de programare.</p>
<p>Evenimentul va evidenţia, pentru prima dată, <b>dimensiunea
internaţională</b> a politicii regionale, prin prezenţa
miniştrilor şi a reprezentanţilor nivelului regional din China,
Rusia şi Brazilia, care iau parte la această manifestare, precum
şi prin prezenţa unor experţi din alte ţări care nu
sunt membre ale UE şi din cadrul organismelor internaţionale. În
plus faţă de programul de la Bruxelles, autorităţile locale
şi regionale organizează aproximativ 100 de manifestări locale
dedicate ZILELOR PORŢILOR DESCHISE în ţările lor, pe tot
parcursul lunii octombrie.</p>
<p>Comitetul Regiunilor va găzdui, şi de această dată,
<b>Cafeneaua investitorilor (Investors' Café)</b>, eveniment lansat anul
trecut şi care reuneşte parteneri publici şi privaţi în
jurul a şapte „sate” tematice care acoperă domeniul
transportului, energiei, mediului înconjurător, societăţii
bazate pe cunoaştere, sănătăţii, cercetării
şi inovării şi ingineriei financiare. </p>
<p><b>Notă editorială:</b></p>
<p>Sesiunea de deschidere: Alături de Comisarul Hübner şi de
preşedintele Comitetului Regiunilor, Michel Delebarre, vor participa la
ceremonia de deschidere de la data de 8 octombrie: <b>Francisco Nunes Correia,
</b>ministrul portughez pentru mediu înconjurător şi dezvoltare
regională, reprezentant al preşedinţiei UE, <b>Philippe
Maystadt</b>, preşedintele Băncii Europene de Investiţii,
<b>Raphaël Alomar</b>, guvernator al Băncii de Dezvoltare a
Consiliului Europei, <b>Ernest-Antoine Seillière</b>, preşedintele
BUSINESSEUROPE şi <b>Jozef Niemiec</b>, secretar confederal al
Confederaţiei Europene a Sindicatelor. </p>
<p><b>Sesiunea de închidere: </b> La 11 octombrie, la Parlamentul European
din Bruxelles, sesiunea de închidere se va axa pe viitorul politicii
regionale în contextul globalizării, al schimbărilor climatice
şi al tendinţelor demografice. Profesorul <b>Michael Spence</b>,
laureat al premiului Nobel pentru economie din 2001, va susţine discursul
tematic. <b>Comisarul Hübner</b>, <b>preşedintele Comitetului
Regiunilor, Michel Delebarre </b>şi<b> Manuel Lobo Antunes, </b>secretarul
de stat portughez însărcinat cu afacerile europene, vor contribui, de
asemenea, împreună cu <b>Ferdinando </b>‘<b>Nani</b>’<b>
Beccalli-Falco</b>, preşedinte şi director executiv al General
Electric International şi cu fostul Comisar pentru politica regională
<b>Monika Wulf-Mathies</b>, vicepreşedinte executiv şi responsabil
pentru politici publice şi dezvoltare durabilă al Deutsche Post World
Net. <b>Hans-Gert Pöttering</b>, preşedintele Parlamentului European,
va încheia această
sesiune.<br><a name="_Hlt171914229"></a><a name="_Hlt171914230"></a>Pentru
programul complet, informaţii suplimentare şi înscriere, vă
rugăm să accesaţi:</p>
<p><a href="http://www.opendays.europa.eu">www.opendays.europa.eu</a><b>
</b></p>

