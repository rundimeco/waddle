					
<P><B>IP/00/1035</B>
<P>Brussel, 21 september 2000
<H3>
<P><B>Innovatie krijgt in Europa al meer aandacht, maar dat is nog lang niet genoeg als Europa echt wil concurreren, aldus de Commissie</B></H3>
<P><I><B>De Europese Commissie heeft algemene beleidslijnen goedgekeurd om de innovatie in Europa te versterken. Het innovatiebeleid is immers een essentieel punt op de agenda die in maart door de Top van Lissabon is vastgesteld. Deze Top betekende een keerpunt met de erkenning van de noodzaak om de uitdagingen van de nieuwe economie het hoofd te bieden door bijvoorbeeld het actieplan eEurope van de Commissie te steunen en een benchmarkingproject op te zetten. </B></I><I><B>"Er zijn geruststellende tekenen dat met een passende beleidsmix de economische prestaties van Europa kunnen worden verbeterd</B></I><I><B>", aldus de heer Erkki Liikanen, commissaris voor ondernemingen en de informatiemaatschappij, in zijn toelichting bij de pas gepubliceerde mededeling "Innovatie in een kenniseconomie". Het innovatiescorebord dat in de mededeling wordt gepresenteerd, is de eerste concrete toepassing van het in Lissabon gevraagde benchmarkingproject. Het doel ervan is de beste werkwijzen in de lidstaten op het gebied van innovatiebeleid te identificeren. In de mededeling van de Commissie wordt de lidstaten aanbevolen meer inspanningen te leveren om hinderpalen uit de weg te ruimen en onbuigzame houdingen te veranderen, die beletten dat volledig profijt wordt getrokken van de kenniseconomie.</B></I>
<P>Hoewel er de laatste jaren op zowel nationaal als Europees niveau talrijke innovatiebevorderende beleidsmaatregelen zijn genomen, vindt de Commissie dat de EU qua innovatieprestaties nog steeds achterligt op haar grootste concurrenten.
<P>Volgens de Commissie moeten de lidstaten zich nog meer inzetten om een innovatievriendelijk ondernemingsklimaat te scheppen. De heer Liikanen zegt dat "de tendens tot mondialisering en de nieuwe kenniseconomie betekent dat de ondernemingen hetzij leren innoveren, hetzij moeten verwachten dat zij de concurrentie niet zullen overleven. Het zijn tenslotte de ondernemingen en ondernemers zelf die deze uitdaging moeten aannemen, maar het is de taak van de overheid om innovatoren en potentiële innovatoren aan te moedigen door de juiste kadervoorwaarden te creëren."
<P>Niettemin hebben sommige lidstaten volgens bepaalde, aan innovatie gerelateerde en voor de innovatieprestaties relevante statistische indicatoren bijna hetzelfde of zelfs een hoger niveau bereikt dan de belangrijkste concurrenten van Europa. Dat wil zeggen dat de innovatieprestaties kunnen worden verbeterd door lering te trekken uit de "beste werkwijzen" die reeds in de EU bestaan.
<P>De mededeling<sup><a name="file.tmp_Ref_1"><a href="#file.tmp_Foot_1">(1)</a></a></sup> bevat de eerste versie van het Europees innovatiescorebord dat op verzoek van de Europese Raad van Lissabon van maart jongstleden is opgesteld aan de hand van de thans beschikbare statistieken. Het is de eerste keer dat een dergelijk initiatief op Europees niveau is ondernomen. Het biedt de mogelijkheid de sterke en zwakke punten van de innovatie-indicatoren in de lidstaten te evalueren en geeft een algemeen beeld van de innovatieprestaties van de EU.
<P>In de mededeling wordt de lidstaten aanbevolen:
<UL><P><LI>hun beleid ter stimulering van innoverende ondernemingen te verbeteren door met name voort te bouwen op "beste werkwijzen" die in andere lidstaten doeltreffend zijn gebleken,
<P><LI>te vermijden dat innovatoren door overmatige bureaucratie worden gehinderd. De Commissie is van oordeel dat bijzondere aandacht moet worden besteed aan particuliere investeringen in onderzoek en innovatie en dat de regels voor het gebruik van de resultaten van door de overheid gefinancierd onderzoek kunnen worden gestroomlijnd en verbeterd om ze marktgericht te maken,
<P><LI>een vruchtbaar klimaat te scheppen voor de oprichting en groei van innoverende ondernemingen door zich te blijven inzetten om gunstige wettelijke, fiscale en financiële voorwaarden voor starters te creëren, door adequate steun te verlenen op regionaal niveau en door het onderwijs en de opleiding in ondernemerschap en innovatiebeheer te bevorderen,
<P><LI>ervoor te zorgen dat de economische en sociale structuur van innovatie wordt doordrongen door de werking van de sleutelfactoren in innovatiesystemen te verbeteren. De Commissie attendeert vooral op de rol van O&O- en opleidingsinstituten, met name universiteiten en grote openbare onderzoekfaciliteiten, en op het belang van regionale initiatieven om innovatoren en potentiële innovatoren aan te moedigen en te steunen.
<P><LI>naar een goed geïnformeerde Europese samenleving te streven door uitvoerige debattten over innovatie aan te moedigen waarbij belanghebbenden zoals wetenschappers, bedrijfsleven, consumenten en overheid worden betrokken.
</UL><P>De Commissie zal als katalysator fungeren om de maatregelen en het beleid van de lidstaten te verbeteren. Zij zal benchmarking van specifieke nationale innovatieprestaties en -beleid promoten, bijdragen tot de identificatie en verspreiding van de "beste werkwijzen" en het Europees innovatiescorebord geregeld blijven publiceren. Zij zal meten welke vooruitgang wordt gemaakt bij de verbetering van het wet- en regelgevingskader om het innovatievriendelijker te maken door bijvoorbeeld de bureaucratie te verminderen.
<P>Netwerkvorming, de verlening van ondersteunende en adviesdiensten op Europese schaal en vooral ook de transnationale samenwerking tussen regio's zullen door de Commissie worden aangemoedigd om goede innovatiestimulerende werkwijzen uit te wisselen en transnationale technologiepartnerschappen te bevorderen.<p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><B> Mededeling van de Commissie </B></SUP><SUP><B>Innovatie in een kenniseconomie</B></SUP><SUP><B>.</B></SUP>
