					<p align="right"><b>IP/05/155</b></p>
<p align="right">Brüsszel, 2005. február 9.</p>
<h1>
<a name="Heading4"></a><b>Éghajlatváltozás: a
Bizottság felvázolja 2012 utáni stratégiája
központi elemeit</b></h1>
<p><b><i>Az Európai Bizottság ma elfogadott egy közleményt,
amelyben körvonalazza az éghajlatváltozás
kérdésében folytatandó jövőbeni
politikáját. A dokumentum azt a javaslatcsomagot is tartalmazza,
amellyel az Unió meg kívánja határozni az EU és
globális partnerei részvételével a Kiotói
Jegyzőkönyv szerinti első
kötelezettségvállalási időszak végétől,
2012-től esedékes éghajlat-változási
politikáról folytatandó tárgyalások menetét. Ezek
a javaslatok megteremtik annak lehetőségét, hogy a legnagyobb
kibocsátók és a gyorsan felemelkedő gazdaságok is
csatlakozhassanak a folyamathoz. A közlemény azt javasolja
továbbá, hogy a 2012 utáni rendszernek a tengeri
szállításra és a légi közlekedésre is ki kell
terjednie.  </i></b></p>
<p>Stavros Dimas környezetvédelmi biztos így nyilatkozott:
„<i>Az éghajlatváltozás elleni küzdelem nem
választás kérdése, hanem
szükségszerűség.  Példánkkal továbbra is
élen járunk, de ezután is kemény nyomást gyakorolunk
valamennyi nemzetközi partnerünkre, hogy csatlakozzanak a folyamathoz.
Meggyőződésem, hogy még mindig módunkban áll
tartani magunkat ahhoz a vállalásunkhoz, hogy a
hőmérséklet-emelkedés ne haladja meg a 2 Celsius-fokos
értéket. És ami ennél is több:
előrejelzéseink azt mutatják, hogy a 2012-t követő
időszakra a mai napon kijelölt stratégia következtében
felmerülő költségeket gazdaságaink kezelni
tudják.”</i></p>
<p>A Bizottság által elkészített dokumentum
hangsúlyozza, hogy az éghajlatbarát társadalomra való
áttérés gazdasági lehetőségeket kínál az
EU számára, és ezzel hozzájárul a lisszaboni menetrend
megerősítéséhez. A közlemény javaslatot tesz arra,
hogy hogyan érhető el az energiaellátás fokozottabb
hatékonysága és biztonsága, beleértve az EU-szerte
kutatásra költött összegek emelését is, és
javasolja új, éghajlatbarát technológiák
kifejlesztését, amelyek iránt máris egyre növekvő
kereslet mutatkozik. A Bizottság közleménye az Európai
Unió állam- és kormányfőinek felkérésére
készült, akik az Európai Tanács tavaszi
ülésén vitatják meg a csökkentés tekintetében
közép- és hosszú távon követendő
stratégiát és a vonatkozó kibocsátási
határértékeket. </p>
<p>A Bizottság jelentésében leírt ajánlások
szerint az EU 2012 utáni stratégiájában a
következő elemek szerepelnek:</p>
<ul>
<li><b>Szélesebb nemzetközi részvétel a kibocsátás
csökkentésében.</b> Az Európai Uniónak továbbra is
az éghajlatváltozással foglalkozó többoldalú
erőfeszítések élén kell állnia, ugyanakkor azonban
keresnie kell azokat az ösztönzőket, amelyekkel a legnagyobb
kibocsátású országok, köztük több
fejlődő ország is, bevonható a folyamatba. 2005 során
meg kell vizsgálni a közös, de differenciált
felelősségvállaláson alapuló jövőbeni
rendszer felállításának lehetőségeit.</li>
<li><b>További ágazatok bevonása,</b> nevezetesen a légi
közlekedésé, a tengeri szállításé és az
erdészeté, mivel egyes területeken az erdők pusztulása
jelentős mértékben hozzájárul az
üvegházhatást okozó gázok légköri
koncentrációjának emelkedéséhez.</li>
<li><b>Az EU-n belüli innováció serkentése</b> az új,
éghajlatbarát technológiák fejlesztésének és
bevezetésének biztosításához, illetőleg az
energetikai, közlekedési és építési
infrastrukturális beruházásokra vonatkozó helyes
döntések meghozatalához.</li>
<li><b>A piaci alapú rugalmas kibocsátáscsökkentési
rendszerek továbbvitele az EU-n belül és
világviszonylatban</b>, mint például az uniós
kibocsátáskeredkedelmi rendszeré.</li>
<li><b>Alkalmazkodási politikák az EU-n belül és
világszerte</b>, amelyek további erőfeszítéseket
igényelnek a gyenge pontok felderítésében és a
rugalmasság fokozására irányuló intézkedések
gyakorlati megvalósításában.
</li></ul><p>Előkészítésképpen a dokumentum
ajánlása szerint gyorsított ütemben kell végrehajtani a
kibocsátásokat csökkentő és az új
technológiák alkalmazását elősegítő
politikákat, jobban tudatosítani kell a közvéleményben
a problémákat, fokozottabban kell összpontosítani a
kutatást, eredményesebben együtt kell működni a
harmadik országokkal, és útjára kell indítani az
európai éghajlat-változási program új szakaszát,
amely áttekinti az eddigi megtett utat és megkeresi a
költséghatékony kibocsátáscsökkentés
további lehetőségeit.</p>
<p><b>Háttér</b></p>
<p>Az EU célkitűzését, amely szerint világviszonylatban
az átlagos hőmérséklet-emelkedést az
iparosítás előtti időszakhoz képest legfeljebb
2°C-ban kell korlátozni, egy 1996-os tanácsi döntés
fektette le. A 2005. február 16-án hatályba lépő
Kiotói Jegyzőkönyv arra kötelezi a fejlett ipari
országokat, hogy csökkentsék kibocsátásaikat. </p>
<p>A jelentés, a háttérdolgozat és további
információk beszerezhetők:</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

