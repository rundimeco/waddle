					<p align="right"><b>IP/04/782</b></p>
<p align="right">Briuselis, 2004 m. birželio 23 d.</p>
<h1>
<a name="Heading4"></a><b>Pritarta 608 mln. eurų vertės
Lietuvos kaimo plėtros planui </b></h1>
<p><b><i>Europos Sąjungos žemės ūkio struktūrų
komitetas (angl. STAR) priėmė Horizontalųjį Lietuvos kaimo
plėtros planą (KPP). Pagal šį planą
įgyvendinamų programų vertė siekia 608 mln. eurų,
iš kurių ES indėlis sudaro 489,5 mln. 2004-2006 metams, o
likusią dalį finansuos Lietuva. Kaimo plėtros programos rems
teigiamus pokyčius visose Lietuvos kaimo vietovėse. Planu siekiama
padidinti ūkininkų pajamas nustatytose ūkininkavimui nepalankiose
vietovėse, teikti papildomas užimtumo galimybes, remti pajamas ir
palengvinti grynųjų pinigų trūkumo sukeltus sunkumus pusiau
rentabiliuose ūkiuose. Konkretus dėmesys bus skiriamas
pienininkystės ūkių restruktūravimui siekiant pagerinti
žemės ūkio struktūras, konkrečiai ūkio dydį
ir ūkininkų amžių. Kaimo plėtros programos taip pat
tobulins aplinką ir padės ūkininkams laikytis ES standartų.
Komisija oficialiai patvirtins šį planą artimiausiomis
savaitėmis.</i></b></p>
<p>Fransas Fišleris [Franz Fischler], Europos  Komisijos narys, atsakingas
už žemės ūkį, kaimo plėtrą ir
žuvininkystę, pasakė: <i>“&#352;is kaimo plėtros
planas siunčia padrąsinančią žinią Lietuvos kaimo
vietovėms. ES yra oficialiai įsipareigojusi padėti sukurti
konkurencingesnį ir darnų žemės ūkio sektorių, o
taip pat naujas užimtumo galimybes kaime.”</i> </p>
<p>Pagrindiniai plano elementai yra šie: </p>
<p><b>Ankstyvas išėjimas į pensiją – </b>šia
priemone siekiama užtikrinti tinkamas pajamas ir normalias gyvenimo
sąlygas vyresniems nei 55 metų amžiaus ūkininkams, kurie
pasirinko nutraukti komercinę žemdirbystę, o taip pat paskatinti
šių ūkininkų pakeitimą jaunesniais ūkininkais,
sugebančiais pagerinti ūkių ekonominį gyvybingumą ir
užtikrinti jų struktūrinį prisitaikymą prie naujų
sąlygų.  </p>
<p><b>Ūkininkavimui mažiau palankios vietovės arba vietovės,
kuriose taikomi aplinkosauginiai apribojimai – </b>šia priemone
siekiama suteikti papildomą pajamų šaltinį ūkiams,
veikiantiems sudėtingesnėmis sąlygomis, užtikrinti
tausojantį žemės ūkio paskirties žemės
naudojimą ir taip prisidėti prie gyvybingos kaimo bendruomenės
bei kraštovaizdžio išsaugojimo. </p>
<p><b>Žemės ūkio ir aplinkosaugos priemonės –
</b>ši priemonė buvo įsteigta siekiant įtikinti
ūkininkus savo veikla viršyti geros ūkininkavimo praktikos
reikalavimus ir taip skatinti tinkamą žemės panaudojimą,
sustabdyti ekosistemų nykimą, apsaugoti natūralias upių ir
ežerų pakrantes, optimaliai naudoti gamtinius išteklius ir
išsaugoti kraštovaizdį bei biologinę įvairovę
dirbamoje žemėje. </p>
<p><b>Parama pusiau rentabiliems restruktūruojamiems ūkiams –
</b>pagrindinis šios priemonės tikslas – skatinti pusiau
rentabilių ūkių gyvybingumą ir tokiu būdu spartinti
ūkių restruktūravimą bei remti žemės ūkio
sektoriaus konkurencingumą.</p>
<p><b>Standartų laikymasis – </b>ši priemonė buvo sukurta
padėti ūkininkams prisitaikyti prie reiklių ES įstatymais
grindžiamų reikalavimų aplinkosaugos, visuomenės,
gyvulių ir augalų sveikatos srityse.</p>
<p><b>Žemės ūkio paskirties žemės apželdinimas
mišku –</b> ši priemonė prisidės prie žemės
ūkio veiklos įvairinimo ir taip sumažins priklausomybę nuo
ūkininkavimo, pagerins aplinkos sąlygas kaimo vietovėse,
prisidės prie biologinės įvairovės išsaugojimo ir
praturtinimo bei kraštovaizdžių išsaugojimo, padės
išplėtoti ekonomines, ekologines ir socialines miškų
funkcijas kaimo vietovėse. </p>

