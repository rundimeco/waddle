					<p align="right"><b>IP/05/1097</b></p>
<p align="right">Brusel 6. septembra 2005</p>
<h1>
<a name="Heading4"></a><b>Komisia podporuje rozvoj regionálnych
letísk a mobilitu v Európe</b></h1>
<p><b><i>Komisia prijala po širokej verejnej
diskusii</i></b><sup><i><a name="fnB1" href="#fn1">[1]</a></i></sup><b><i>
nové pravidlá na podporu rozvoja regionálnych letísk. Tieto
pravidlá upresňujú podmienky poskytovania štátnej
pomoci na počiatočné investície leteckým
spoločnostiam, ktoré zriaďujú nové linky s odletom
z regionálnych letísk. Otvorenie regionálnych leteckých
spojení podporí mobilitu v Európe a regionálny
rozvoj. Dnes prijaté jasné pravidlá sú zárukou rovnosti
zaobchádzania s verejnými a súkromnými letiskami
a vylučujú, aby sa príjemcovia pomoci nenáležite
zvýhodňovali voči iným spoločnostiam. Tieto usmernenia
poskytujú tiež letiskám a členským
štátom informácie týkajúce sa verejného
financovania letísk. </i></b></p>
<p>Podpredseda a komisár pre dopravu Jacques Barrot uviedol:
<i>„Európska komisia chce podporiť rozvoj regionálnych
letísk a mobilitu občanov. Tieto nové pravidlá
zabezpečujú právnu istotu, ktorú potrebujú
regionálne letiská na ich rozvoj a vzťahy
s leteckými spoločnosťami a verejnými
inštitúciami.“</i></p>
<p>Zvýšenie konkurencie na európskom leteckom trhu, najmä
prostredníctvom rozmachu nízko nákladových leteckých
spoločností, viedlo viaceré letiská k aktivite v
nabádaní niektorých spoločností otvoriť nové
spojenia. Tento vývoj ponúka širšie možnosti leteckej
dopravy, ktorá je zároveň prístupnejšou pre
všetkých Európanov. Prispieva k regionálnemu
hospodárskemu rozvoju a k zníženiu
preťaženosti letiskových uzlov. Komisia má
v úmysle podporovať tento vývoj a zároveň
dohliadať na dodržiavanie rovnosti zaobchádzania so
všetkými prevádzkovateľmi letísk a so
všetkými spoločnosťami, a tiež na
oprávnené použitie verejných zdrojov.</p>
<p>Nové usmernenia prinášajú pre dohody medzi letiskami
a leteckými spoločnosťami jasný právny rámec.
Prijali sa po širokej diskusii, najmä s príslušným
sektorom a členskými štátmi. Nové usmernenia
umožnia väčšiu transparentnosť a vylúčia
akúkoľvek diskrimináciu v dohodách, ktoré
uzavrú regionálne letiská s leteckými
spoločnosťami o štátnej pomoci na
počiatočné investície. Zaručia úplnú
rovnosť zaobchádzania s verejnými
a súkromnými letiskami.</p>
<p>Ak sa letisko nad rámec svojho vlastného obchodného
záujmu rozhodne poskytnúť spoločnosti verejnú pomoc,
táto sa môže prijať iba ak slúži na pokrytie (v
rozsahu od 30 do 50 %) dodatočných nákladov súvisiacich
s otvorením nového spojenia, ktoré predstavujú
marketingové náklady alebo zriaďovacie náklady v mieste
príslušných regionálnych letísk.  Spojenie, na
ktoré sa pomoc poskytla, musí v budúcnosti
preukázať svoju životaschopnosť; z tohto dôvodu
musí výška pomoci v priebehu rokov postupne klesať
a jej trvanie nesmie presiahnuť tri roky (alebo 5 rokov
v prípade znevýhodnených a najvzdialenejších
regiónov). </p>
<p>Usmernenia sa budú týkať najmä letísk,
v prípade ktorých je počet prepravených pasažierov
ročne nižší ako 5 miliónov. Komisia bude
uplatňovať nové usmernenia dňom ich uverejnenia v
Úradnom vestníku. </p>
<p>Nové usmernenia rovnako objasnia rámec verejného financovania
letísk a najmä investícií do infraštruktúry
letísk. Nárast konkurencieschopnosti európskeho letiskového
sektoru v priebehu niekoľkých rokov viedlo Súdny dvor k tomu, aby
v princípe označil letiská za podnikateľský
subjekt. Infraštruktúra letísk predstavuje základ
hospodárskej činnosti letísk, ale v niektorých
prípadoch prispieva k cieľom hospodárskeho rozvoja
regiónu, územného plánovania a dostupnosti. Usmernenia
upresňujú uplatňovanie pravidiel hospodárskej
súťaže na hospodársku činnosť letísk,
pričom berú do úvahy ich možnú úlohu
v prospech všeobecného záujmu.</p>
<hr><p><sup><b><a name="fn1" href="#fnB1">[1]</a></b></sup><u> </u><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=fr">IP/05/149</a></p>


