IP/04/1475
V Bruselu dne 14 prosince 2004
Evropská komise se rozhodla zahájit hloubkové
šetření možné státní podpory
ocelárnám Třinecké železárny, a.s. (TZ)
v České republice. Komise se důvodně domnívá,
že některé transakce mezi vládou České republiky
a TZ, které byly realizovány v dubnu 2004, mohou zahrnovat
státní podporu, jež možná není v souladu
s pravidly EU. Cílem šetření je zjistit
přesný stav věcí. Zainteresované strany jsou
vyzývány k předložení svých
stanovisek.
Státní podporu na restrukturalizaci ocelářského
průmyslu České republiky lze poskytnout pouze v rámci
národního programu restrukturalizace, jenž byl EU schválen
v protokolu č. 2 ke smlouvě o
přistoupení
[1]
, a to pouze
podnikům, které jsou v protokolu výslovně uvedeny. TZ
nejsou jedním z těchto podniků, a proto nejsou
způsobilé pro podporu na restrukturalizaci.
Komise se důvodně domnívá, že ocelárnám
z České republiky byla možná poskytnuta
dodatečná podpora mimo protokol č. 2 smlouvy o
přistoupení, s nímž tato podpora není
v souladu. Vláda České republiky konkrétně
v listopadu 2003 přijala „usnesení
o dokončení restrukturalizace ocelářského
průmyslu a návrh řešení pro Třinecké
železárny“. Na základě uvedeného usnesení
došlo v dubnu 2004 k několika operacím:
vláda České republiky získala od TZ podíl
10,54 % v ocelářské společnosti ISPAT Nová
Huť; a
došlo k převodu 10 000 dluhopisů vydaných TZ,
jež byly v držení vlády České republiky,
zpět na emitenta těchto dluhopisů, totiž TZ, a to za
40 % jejich nominální hodnoty. Rozdíl mezi
nominální hodnotou dluhopisů a cenou, kterou měly TZ
zaplatit, představuje státní podporu poskytnutou na celou
řadu projektů zaměřených na VaV, životní
prostředí, vzdělávání a uzavření
provozu.
Komise má za to, že podpora poskytnutá na
projekty v oblasti životního prostředí a VaV je
v souladu s pravidly EU pro státní podporu. Má
však pochybnosti o slučitelnosti podpory poskytnuté na
uzavření provozu a vzdělávání. Komise proto
žádá o vysvětlení podmínek, za jakých byla
podpora na tyto projekty poskytnuta tak, aby mohla stanovit, zda je
v souladu s pravidly EU pro státní podporu.
U nákupu akcií od TZ bude Komise zkoumat, zda cena
zaplacená vládou České republiky za akcie (1 250
Kč) byla cenou tržní. Cena vycházela se dvou znaleckých
posudků. Existují však informace, že cena byla
v těchto posudcích nadsazena. Je-li tomu tak, mohla by tato
transakce představovat státní podporu, již nelze
považovat za slučitelnou.
Toto šetření je
zaměřeno pouze na možnou neslučitelnou podporu ve
prospěch TZ a nezpochybňuje podporu na restrukturalizaci,
která byla poskytnuta v souladu s protokolem č. 2 jiným
českým ocelárnám.
Komise
v květnu 2004 zahájila obdobné šetření
v případě polské ocelářské
společnosti Huta Czestochowa
[2]
.
Rozhodnutí o zahájení oficiálního
šetření je standardní součástí postupu
v případech státní podpory, které Komisi
umožňuje získat informace potřebné k zaujetí
konečného stanoviska. V žádném
případě však konečný výsledek
šetření nepředurčuje.
Společnost TZ byla zprivatizována v polovině 90. let a
plně restrukturalizována bez státní podpory. Majoritním
vlastníkem společnosti je Moravia Steel, a.s., které
patří 69,04 % akcií.
Společnost je od roku 1997 zisková a nebyla proto zahrnuta do
protokolu č. 2 smlouvy o přistoupení jako
příjemce státní podpory na restrukturalizaci. Zisk
společnosti činil v roce 2002 309 milionů Kč (cca 10
milionů eur) a podnik zaměstnával okolo 6 300
pracovníků.
[1]
Úř. věst.
L 236, 23.9.2003, s. 934.
[2]
Úř. věst.
C204, 12.8.2004, s. 6.