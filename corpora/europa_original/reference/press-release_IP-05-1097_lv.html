					<p align="right"><b>IP/05/1097</b></p>
<p align="right">Briselē, 2005. gada 6. septembrī</p>
<h1>
<a name="Heading4"></a><b>Komisija </b><b>sekmē
reģionālo lidostu attīstību un mobilitāti
Eiropā</b></h1>
<p><b><i>Pēc plašām sabiedriskām
apspriedēm</i></b><sup><i><a name="fnB1" href="#fn1">[1]</a></i></sup><b><i>
Komisija ir pieņēmusi jaunus noteikumus, kas sekmēs
reģionālo lidostu attīstību. Šie noteikumi precizē
nosacījumus, atbilstoši kuriem var piešķirt atbalstu
aviokompānijām, kuras uzsāk darbību jaunos gaisa satiksmes
maršrutos un kuru lidmašīnas izlido no reģionālām
lidostām. Reģionālo gaisa ceļu atklāšana
veicinās mobilitāti Eiropā un reģionālo
attīstību. Šodien pieņemtie skaidrie noteikumi
nodrošina vienādu attieksmi pret valsts un privātajām
lidostām un novērš iespēju, ka aviokompānijas, kas
saņem atbalstu, būtu pārāk labvēlīgā
situācijā, salīdzinot ar citām aviokompānijām.
Lidostām un dalībvalstīm šīs vadlīnijas sniedz
arī norādes par lidostu finansēšanu no valsts puses.
</i></b></p>
<p>Žaks Barro [<i>Jacques Barrot</i>], Komisijas
priekšsēdētāja vietnieks un komisārs transporta
jautājumos, teica: „<i>Eiropas Komisija vēlas veicināt
reģionālo lidostu attīstību un pilsoņu
mobilitāti</i>.<i> Šie jaunie noteikumi sniedz
reģionālajām lidostām tiesisko drošību, kas
vajadzīga gan to attīstībai, gan arī attiecībām ar
aviokompānijām un valsts iestādēm”.</i></p>
<p>Konkurences palielināšanās Eiropas gaisa satiksmes tirgū,
ko jo īpaši veicināja lēto aviokompāniju
ienākšana tirgū, daudzas lidostas mudināja aktīvi
rīkoties, lai rosinātu dažas aviokompānijas atklāt
jaunus gaisa satiksmes maršrutus. Šis progress ļauj
paplašināt gaisa satiksmes pakalpojumu klāstu un darīt to
Eiropas iedzīvotājiem pieejamāku. Tas veicina
reģionālās ekonomikas attīstītu un mazina
sastrēgumus gaisa satiksmes mezglos. Komisija veicinās šo
kustību, vienlaikus vērīgi uzraugot, kā tiek ievērota
vienāda attieksme pret visiem lidostas uzņēmumiem un visām
aviokompānijām un cik lietderīgi tiek izmantoti valsts
resursi.</p>
<p>Slēdzot līgumus starp lidostām un aviokompānijām,
jaunās vadlīnijas izveido minētajiem līgumiem drošu
tiesisko regulējumu. Šīs vadlīnijas pieņēma
pēc plašām apspriedēm ar šīs nozares un
dalībvalstu pārstāvjiem. Attiecībā uz atbalstu
uzņēmējdarbības uzsākšanai jaunos gaisa satiksmes
maršrutos jaunās vadlīnijas ļaus nodrošināt
lielāku pārskatāmību un novērst jebkādu
diskrimināciju, slēdzot līgumus starp reģionālajām
lidostām un aviokompānijām. Vadlīnijas garantēs
pilnīgi vienlīdzīgu attieksmi gan pret valsts, gan
privātajām lidostām.</p>
<p>Ja lidosta papildus savām tiešajām komerciālajām
interesēm nolemj piešķirt valsts atbalstu kādai
aviokompānijai, šo atbalstu var pieņemt, ja tas palīdz segt
(nepārsniedzot 30 % līdz 50 %) ar jauna gaisa ceļa
atklāšanu saistītās papildu izmaksas, kas ietver
tirgvedības izdevumus vai izdevumus saistībā ar
uzņēmējdarbības uzsākšanu attiecīgajās
reģionālajās lidostās.  </p>
<p>Gaisa ceļam, par kuru saņem atbalstu, ar laiku
jākļūst rentablam; tāpēc atbalstam pakāpeniski
jāsamazinās, un tas jāpiešķir ne ilgāk kā 3
gadus (vai 5 gadus mazāk labvēlīgos un attālākos
reģionos). Ieinteresētas galvenokārt būs lidostas, kuros
pārvadāto pasažieru skaits gadā nepārsniedz
5 miljonus. Jaunās vadlīnijas Komisija piemēros no to
publicēšanas dienas <i>Eiropas Savienības Oficiālajā
Vēstnesī</i>. </p>
<p>Jaunās vadlīnijas sniedz arī skaidrojumus par valsts
finansējumu lidostām un jo īpaši par ieguldījumiem
lidostu infrastruktūrās. Eiropas lidostas jau vairākus gadus
kļūst arvien konkurētspējīgākas, kā
rezultātā Eiropas Kopienu Tiesa lidostas pēc būtības
nosauca par uzņēmējiem. Lidostu infrastruktūras ir lidostu
saimnieciskās darbības pamats, bet dažos gadījumos tas ir
līdzeklis, kā īstenot reģiona ekonomiskās
attīstības mērķus, teritorijas apsaimniekošanu un
pieejamību. Vadlīnijas precīzi nosaka, kā konkurences
noteikumi jāpiemēro lidostu saimnieciskajā darbībā,
ņemot vērā šo lidostu iespējamo lomu
vispārēja labuma interesēs. </p>
<hr><p><sup><b><a name="fn1" href="#fnB1">[1]</a></b></sup>	<a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=fr">IP/05/149</a></p>


