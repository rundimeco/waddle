					<p align="right"><b>IP/05/130</b></p>
<p align="right">Bruselj, 2. februar 2005</p>
<h1>
<a name="Heading4"></a><b>Ambiciozna strategija Komisije za
povečanje gospodarske rasti in števila delovnih mest v
EU</b></h1>
<p><b><i>Evropska komisija je danes predstavila novo strategijo EU za
ustvarjanje rasti in delovnih mest. Namen strategije je poživiti tako
imenovano Lizbonsko agendo – reformo gospodarske agende EU iz leta 2000.
Ukrepi, ki jih je danes predlagala Evropska komisija, bi lahko do leta 2010
dvignili BDP za 3 % in ustvarili več kot 6 milijonov delovnih mest. Hitro
ukrepanje je potrebno, saj se pet let po uvedbi Lizbonske strategije zdi, da ta
ne bo dala pričakovanih rezultatov. Da bi se ohranil model EU o trajnostnem
razvoju za prihodnost, se mora povečati konkurenčnost EU, njeno
gospodarstvo pa mora postati bolj dinamično. Komisija je pripravila
akcijski program za EU in njene države članice, da bi zagotovila
trajnostni gospodarski razvoj ter več in boljša delovna mesta.
Države članice poziva k sklenitvi novega partnerstva EU za rast in
delovna mesta na spomladanskem Evropskem svetu (22./23. marec).</i></b></p>
<p>Predsednik Komisije Barroso je dejal: „Evropa mora postati boljša.
Kar predlagamo danes, mora sprostiti velikanski evropski gospodarski potencial.
To je potrebno za ohranitev evropskega modela družbe, ki ga tako zelo
cenimo. To je temelj za socialno pravičnost in priložnost za vse. Ne
želimo si nič manj kot to. Vsi lizbonski cilji so bili pravi, vendar
nismo storili dovolj, da bi jih uresničili. Izkušnje iz zadnjih petih
let nas učijo, da moramo ponovno opredeliti to agendo, če želimo
doseči dobre rezultate. Menim, da ta nova strategija predstavlja prava
sredstva za doseganje naših ciljev. Ne zanimajo nas dejstva in
številke na papirju, ampak njihov vpliv na življenja ljudi: kako
plačujemo za naše izobraževanje, pokojnine, družbene
storitve in zdravstveno oskrbo. Iz naših predlogov je razvidno, da smo pri
izbiranju in presojanju imeli težko delo. Naša vizija je in ostaja
trajnostni razvoj. Komisija si bo pogumno prizadevala za gospodarsko
prenovo.“</p>
<p>Podpredsednik Günter Verheugen je dodal: „Tokrat moramo biti
uspešni. Združiti moramo moči in zagotoviti našim
državljanom to, kar najbolj cenijo: delovna mesta. Današnje
sporočilo je: ‚Ni čudežnih rešitev.‘ Z delom
moramo začeti v partnerskem duhu ter ustvariti politični okvir za
povečanje gospodarske rasti in števila delovnih mest. Komisija bo
delovala tako, da se bodo ti cilji uresničevali vsak dan.“</p>
<p>Evropska komisija je danes predstavila priporočila gospodarske politike
v zvezi z vmesnim pregledom tako imenovane Lizbonske agende. Komisija meni, da
sta za prehod od besed k dejanjem potrebna nov zagon in osredotočenost na
manjše število dosegljivih ciljev. Lizbonsko strategijo je seveda
odpihnila kombinacija gospodarskih razlogov, mednarodne negotovosti,
počasnega napredka v državah članicah ter postopna izguba
politične osredotočenosti.</p>
<p>Glede na to, da se sooča s staranjem prebivalstva in s čedalje
hujšo konkurenco držav, kot sta Indija in Kitajska, mora Evropa
povečati svojo rast produktivnosti in zaposliti več ljudi. </p>
<p>Komisija je predložila konkreten akcijski program, ki se osredotoča
na:</p>
<p><b>Ustvarjanje Evrope, ki bo privlačnejša za naložbe in
delo</b></p>
<ul>
<li>Dopolniti enotni trg na področjih, ki lahko prinesejo resnično
rast in več delovnih mest in ki neposredno zadevajo potrošnike
(uravnotežen dogovor o storitve, zakonsko urejeni poklici, energetika,
javna naročila in finančne storitve, uravnotežen dogovor o REACH,
nov okvir za kemikalije, ki upošteva vpliv konkurenčnosti,
inovativnosti in MSP).</li>
<li>Zagotoviti odprte in konkurenčne trge znotraj in zunaj Evrope:
preusmeriti državne pomoči v sektorje z visokim potencialom rasti,
ustvariti MSP-jem prijazno poslovno okolje, omogočiti dostop do tretjih
trgov, poenostaviti evropsko in nacionalno zakonodajo.</li>
<li>Izboljšati evropsko in nacionalno zakonodajo z namenom zmanjšanja
bremena upravnih stroškov.</li>
<li>Razširiti in izboljšati evropsko infrastrukturo.</li>
<li>Nadaljevati s prizadevanji za patent Skupnosti in napredovati z
opredelitvijo konsolidiranega davka na pravne osebe.</li></ul><p><b>Znanje in
inovacije za rast</b></p>
<ul>
<li>želene 3 % BDP za izdatke za raziskave in razvoj.</li>
<li>Spodbujati informacijske in komunikacijske tehnologije (IKT).</li>
<li>Spodbujati razvoj inovacijskih polov, ki povezujejo regionalne centre,
univerze in podjetja.</li>
<li>Pospeševati evropske tehnološke pobude s pomočjo
javno-zasebnih partnerstev.</li>
<li>Spodbujati energetsko učinkovite ekološke inovacije in
ekološke inovacije z nizkimi emisijami.</li>
<li>Prispevati k močni evropski industrijski bazi s pomočjo
javno-zasebnih partnerstev.</li>
<li>Komisija predlaga ustanovitev Evropskega tehnološkega instituta, ki naj
bi v Evropo privabil najboljše možgane, ideje in
podjetja.</li></ul><p><b>Ustvarjanje več in boljših delovnih
mest</b></p>
<ul>
<li>Privabiti več ljudi k zaposlitvi, zlasti preko ukrepov za
zmanjšanje nezaposlenosti mladih (Evropska pobuda mladih), in posodobiti
sisteme socialne varnosti.</li>
<li>Izboljšati prilagodljivost delavcev in podjetij ter prožnost trgov
delovne sile z odstranjevanjem ovir za mobilnost delavcev.</li>
<li>Več vlagati v človeški kapital preko boljšega
izobraževanja in spretnosti z reformo Strukturnega sklada in Kohezijskega
sklada EU.</li></ul><p><b>Partnerstvo</b>: Unija in države članice si
delijo pristojnost za širša področja politike zaposlovanja,
makroekonomske politike in strukturnih reform: torej je partnerstvo potrebno.
Akcijski program jasno razlikuje med ukrepi na ravni držav članic in
Evropske unije: grajenje na izkušnjah programa za notranji trg –
opredeljuje pristojnosti, določa roke in ocenjuje napredek. Vlade bi morale
imenovati „gospoda ali gospo Lizbona“, ki naj bi prevzel
izvajanje.</p>
<p>Poenostavlja mehanizme izvajanja: imeli bomo – po širokem
posvetovanju – en sam nacionalni akcijski program in eno samo nacionalno
poročilo o izvajanju.</p>
<p><b>Ambicije imajo svojo ceno</b>: EU bo lahko svoje cilje v zvezi z vlaganji
in socialno kohezijo izpolnila le, če ji bodo države članice
pripravljene odobriti proračun, ki bi odražal njene ključne
gospodarske in socialne prednostne naloge in skupne obveznosti. </p>

