					<p align="right"><b>IP/07/1202</b></p>
<p align="right">Bruxelles, 2 august 2007</p>
<h1>
<a name="Heading4"></a><b>Roaming-ul în UE după data
limită de 30 iulie:</b><b> Majoritatea operatorilor de telefonie
mobilă respectă legea, dar câteva „oi negre”
continuă să compromită avantajele acesteia pentru
consumatori</b></h1>
<h2>
<a name="Heading7"></a><b><i>La o lună de la intrarea în vigoare a
Regulamentului privind roaming-ul în UE prin care se reduc tarifele de
roaming cu până la 70%, Comisia publică astăzi o pagină
internet în care prezintă situaţia comparativă a modului
în care operatorii de telefonie mobilă din toate cele 27 de
</i></b><b><i>state membre au aplicat noile norme UE. Comisia a constatat
că marea majoritate a operatorilor de telefonie mobilă respectă
regulamentul UE, oferind clienţilor noul „Eurotarif” (tarife de
cel mult 0,49 euro pe minut pentru apeluri efectuate în
străinătate şi de cel mult 0,24 euro pentru apeluri primite
în străinătate, fără TVA). Comisia remarcă faptul
că mulţi operatori au oferit Eurotariful chiar de la începutul
lunii iulie, în vreme ce alţii au aşteptat până cu
puţin înainte de data limită de 30 iulie. Unii operatori
oferă, de asemenea, preţuri mai scăzute în raport cu
plafonul stabilit în regulamentul UE sau noi pachete de servicii roaming.
Punerea în aplicare a regulamentului de către operatori pare să
se deruleze fără probleme, chiar dacă unele oferte lipsite de
transparenţă riscă să împiedice consumatorii să
beneficieze pe deplin de avantajele oferite prin noile norme UE. </i></b></h2>
<p>„<i>Astăzi, după numai o lună de la intrarea în
vigoare a noilor norme UE privind tarifele de roaming, circa 50% dintre
consumatorii din Europa profită deja de tarife substanţial reduse.
Efectele interacţiunii dintre regulament şi aplicarea anticipată,
în mod voluntar, a tarifelor reglementate de către sectorul telefoniei
mobile pare să fie în avantajul consumatorilor, după cum au
preconizat Parlamentul European şi Consiliul de Miniştri al UE,
” </i>a spus<i> </i>Viviane Reding, Comisarul UE pentru
telecomunicaţii.<i> „Apreciez în mod deosebit faptul că
mulţi operatori au oferit noul Eurotarif la începutul perioadei de
vacanţă şi că unii dintre aceştia au oferit tarife
substanţial mai scăzute faţă de pragurile tarifare stabilite
prin regulament. Doar în unele cazuri – acestea fiind mai
degrabă excepţii – am remarcat tentative de întârziere
a efectelor regulamentului prin practici lipsite de transparenţă
şi, uneori, chiar anticoncurenţiale. Aceste cazuri vor trebui
analizate foarte atent de către autorităţile naţionale
şi europene de reglementare. Dacă se dovedeşte existenţa
unor practici care încalcă legea, Regulamentul privind roaming-ul
în UE prevede sancţiuni care ar putea fi completate de aplicarea
strictă a dreptului concurenţei.</i></p>
<p>Comisia a realizat un sondaj, prin intermediul unui chestionar, în
rândul unui număr de 95 de operatori de telefonie mobilă pentru a
afla în ce moment în decursul primei luni după intrarea în
vigoare a regulamentului UE au oferit şi au aplicat Eurotariful, precum
şi cuantumul exact al acestuia. Această lună este deosebit de
importantă pentru consumatorii din UE, deoarece operatorii de telefonie
mobilă trebuiau să ofere consumatorilor lor un Eurotarif
până la data de 30 iulie. De îndată ce un consumator a
acceptat această ofertă, operatorul are la dispoziţie maximum o
lună până la activarea acestui tarif. În cazul în care
consumatorul nu a acceptat oferta în mod explicit, va fi transferat automat
la Eurotarif în data de 30 septembrie.</p>
<p>Rezultatele sondajului Comisiei sunt, <b>în ansamblu, pozitive.</b></p>
<p>•		 Unii operatori de telefonie mobilă au oferit şi activat
deja Eurotariful la 1 iulie sau în primele săptămâni din
luna iulie, permiţând consumatorilor să beneficieze de
preţuri considerabil mai scăzute. Un operator de telefonie mobilă
l-a oferit şi activat chiar cu o săptămână înainte
de intrarea în vigoare a regulamentului. </p>
<p>•		Mulţi operatori au transferat automat consumatorii la
Eurotarif, oferindu-le acestora posibilitatea de a beneficia cât mai repede
de costuri mai scăzute.</p>
<p>•		Cel mai scăzut Eurotarif identificat de Comisie până
acum este de 31,5 eurocenţi pe minut pentru apelul efectuat şi
12,6 eurocenţi pentru apelul primit pe telefonul mobil în
străinătate. În plus, unii operatori oferă pachete speciale,
care pot fi avantajoase pentru anumite grupuri de consumatori care folosesc
intens roaming-ul.</p>
<p>Printre aspectele <b>negative</b>, Comisia constatat următoarele:</p>
<p>•		Un operator din <b>Cipru</b> va oferi Eurotariful doar la 30 august,
încălcând în mod evident dispoziţiile regulamentului
UE, care prevede că această ofertă se face până cel
târziu la 30 iulie 2007.</p>
<p>•		În <b>Belgia</b>, un operator de telefonie mobilă a trimis
clienţilor săi, în ultimele zile din luna iulie, un SMS prin care
aceştia erau informaţi că vor fi transferaţi automat la
Eurotarif la 30 septembrie 2007. Oferta Eurotarif propriu-zisă, care le-ar
permite consumatorilor să beneficieze de aceasta chiar înainte de 30
august, nu apărea decât pe site-ul operatorului. </p>
<p>•		Operatorii din <b>Letonia</b> nu au răspuns la chestionatul
Comisiei. În ceea ce priveşte <b>Estonia</b>, Comisia a primit doar un
singur răspuns, iar în cazul <b>Finlandei</b>, doi operatori nu au
răspuns încă.</p>
<p>În total, Comisia a primit până acum 74 de răspunsuri de
la 95 de operatori de telefonie mobilă. Rezultatele fiecărui operator
sunt publicate pe site-ul Comisiei începând de astăzi. </p>
<p>În cazul încălcării noului Regulament privind roaming-ul
în UE, acesta stipulează că autorităţile naţionale
de reglementare pot impune sancţiuni efective şi cu efect de
descurajare. </p>
<p><a name="_Hlt173649126"></a><b>Informaţii generale:</b><b> </b></p>
<p>Regulamentul privind roaming-ul în UE a fost publicat în Jurnalul
Oficial al UE în data de 29 iunie 2007 şi a intrat în vigoare la
30 iunie 2007 în toate cele 27 de state membre ale UE (a se vedea <a
href="http://europa.eu/rapid/pressReleasesAction.do?reference=IP/07/870&format=HTML&aged=0&language=RO&guiLanguage=en">IP07/870</a>).
Acesta prevede ca tarifele de roaming să nu depăşească 0,49
euro pentru apelul efectuat şi 0,24 euro pentru apelul primit în
străinătate (fără TVA). Operatorii pot intra în
concurenţă sub limitele acestor plafoane tarifare, oferind
preţuri chiar mai avantajoase. </p>
<p>Comisia, în colaborare cu Grupul entităţilor europene de
reglementare, va elabora o analiză mai detaliată în luna
octombrie. Rezultatele vor fi incluse în evaluarea Regulamentului privind
roaming-ul în UE pe care Comisia trebuie să o prezinte Parlamentului
European şi Consiliului de Miniştri al UE în termen de 18 luni de
la intrarea în vigoare a regulamentului. </p>
<p>Pe baza acestei evaluări se va hotărî dacă este sau nu
cazul să se prelungească sau să se extindă efectele
regulamentului şi dacă este sau nu cazul să se intervină din
nou în vederea includerii în sistem roaming a serviciilor de SMS, MMS
şi de transfer de date, care nu fac, în prezent, obiectul
regulamentului respectiv.
<br><a name="_Hlt173644148"></a><a name="_Hlt173644140"></a><a name="_Hlt173644141"></a><a name="_Hlt173647786"></a><a name="_Hlt173647787"></a><a name="_Hlt172436686"></a><a name="_Hlt172436687"></a>Pentru
informaţii complete, a se consulta site-ul internet al Comisiei la pagina
destinată roaming-ului:</p>
<p><a href="http://ec.europa.eu/roaming"
title="http://ec.europa.eu/roaming">http://ec.europa.eu/roaming</a><br>Situaţia
comparativă privind aplicarea regulamentului de către operatorii de
telefonie mobilă din UE se poate consulta la următoarea adresă de
internet: </p>
<p><a
href="http://ec.europa.eu/information_society/activities/roaming/implementation/benchmark"
title="http://ec.europa.eu/information_society/activities/roaming/implementation/benchmark">http://ec.europa.eu/information_society/activities/roaming/implementation/benchmark</a><br><a name="_Hlt173644251"></a><a name="_Hlt173649142"></a><b>Pentru
informaţii suplimentare:</b></p>
<p><a
href="http://europa.eu/rapid/pressReleasesAction.do?reference=MEMO/07/251&format=HTML&aged=0&language=EN&guiLanguage=en">MEMO/07/251</a></p>

