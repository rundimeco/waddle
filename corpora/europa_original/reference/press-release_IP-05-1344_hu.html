					<p align="right"><b>IP/05/1344</b></p>
<p align="right">Brüsszel, 2005. október 25.</p>
<h1>
<a name="Heading4"></a><b>Bulgária és Románia
közelebb kerülnek a csatlakozáshoz</b></h1>
<p><b><i>A Bizottság a mai napon fogadta el a Bulgária és
Románia EU-csatlakozási felkészüléséről
szóló, 2005. évi átfogó monitoring jelentést. A
jelentésből kitűnik, hogy mindkét ország jelentős
haladást ért el a felkészülés terén. Amennyiben
összes erőfeszítésüket a reformokra
összpontosítják, képesek lesznek a csatlakozás 2007.
január 1-jére tervezett időpontjáig megfelelni az
EU-tagsághoz szükséges követelményeknek. A
Bizottság továbbra is gondosan figyelemmel kíséri majd
felkészülésüket. A Bizottság 2006
áprilisában-májusában felülvizsgálja a helyzetet
és szükség esetén ajánlhatja a csatlakozás 2008-ra
történő halasztását, ha az egyik vagy mindkét
ország nyilvánvalóan felkészületlennek
bizonyul.</i></b></p>
<p>2005. április 25-én Bulgária és Románia
aláírta a csatlakozási szerződést, tekintettel az
EU-hoz történő, 2007. január 1-jére tervezett
csatlakozásra. Mivel a két ország EU-csatlakozási
felkészülése még nem fejeződött be teljesen, a
Bizottság folyamatosan ellenőrzi a helyzetet. A ma elfogadott
jelentés a legújabb fejleményeket tartalmazza.</p>
<p>Rehn bővítési biztos a következőket mondta a
jelentés ismertetésekor: „Gratulálok Bulgáriának
és Romániának a csatlakozási
felkészülésükben eddig elért jelentős
előrehaladáshoz.<i> Az utolsó szót azonban még nem
mondtuk ki. A jelentéseinkben kifejtett kérdések – azon
túl, hogy nagyon komolyan veendők –
ösztönzőül kell, hogy szolgáljanak a reformok
felgyorsításához, ha Bulgária és Románia 2007.
január 1-jén csatlakozásra készen akar
állni.”</i></p>
<p>A Bizottság megerősíti, hogy Bulgária és
Románia teljesíti a tagsághoz szükséges politikai
kritériumokat. További erőfeszítésekre van azonban
szükség, különösen a jogállamiság
megerősítésére a közigazgatás és az
igazságszolgáltatási rendszer javítása, valamint a
korrupció hatékony leküzdése révén.</p>
<p>Bulgária és Románia megfelelnek a működő
piacgazdaságot előíró követelménynek. Ha
Bulgária reformjának jelenlegi lendülete megmarad, Románia
pedig továbbra is elszántan folytatja strukturális
reformprogramjának megvalósítását, akkor képesek
lesznek ellenállni a verseny általi nyomásnak és az EU-n
belüli piaci erőknek.</p>
<p>Mindkét ország további haladást ért el az
EU-jogszabályok elfogadásában és
végrehajtásában. A legtöbb területen nagy
előrelépést értek el. A Bizottság azonban több
olyan területet is megjelölt, amelyeken fokozott
erőfeszítésekre van szükség. Mindkét
országban a hatóságoknak eltökélten folytatniuk kell a
felkészülést ahhoz, hogy polgáraik számára teljes
mértékben biztosíthassák a tagsággal járó
előnyöket. Mindkét ország
felkészülésében van néhány olyan sajátos
hiányosság, mely komoly aggodalomra ad okot. Ha Bulgária és
Románia nem intézkedik haladéktalanul, akkor ezeken a
sajátos területeken valószínűleg nem lesznek
képesek eleget tenni kötelezettségeiknek 2007. január
1-jéig.</p>
<p>A következő év áprilisában-májusában a
Bizottság felül fogja vizsgálni a helyzetet. A Bizottság
szükség esetén ajánlhatja Bulgária és Románia
csatlakozásának 2008. január 1-jére történő
halasztását, ha számos fontos területen fennáll annak
komoly kockázata, hogy az egyik ország nyilvánvalóan
felkészületlen arra, hogy 2007 januárjáig megfeleljen a
tagság követelményeinek.</p>
<p>További információ: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
et <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

