					<p align="right"><b>IP/05/1436</b></p>
<p align="right">Brüssel, 17. november 2005</p>
<h1>
<a name="Heading4"></a><b>Majanduskasv kiireneb komisjoni
sügisese majandusprognoosi kohaselt aastateks 2005–2007
</b></h1>
<p><b><i>Euroopa Liidu majandusaktiivsuse kasvuks prognoositakse 2005. aastal
1,5%, 2006. aastal võib see olla 2,1% ning 2007. aastal kasvada 2,4%. 
Euroala vastavad andmed on 1,3%, 1,9% ja 2,1%. Peamise impulsi selleks annab
sisenõudlus ning eelkõige erainvesteeringud, mille on käivitanud
majanduskeskkonna märkimisväärne paranemine alates 2005. aasta
keskpaigast. Kolme aastaga luuakse ELis  kava kohaselt 6 miljonit uut
töökohta, millega vähendatakse 2004. aasta lõpu 9,0%
töötusemäära 8,7%ni 2005. aastal ja 8,1%ni 2007. aastal. Sel
aastal suureneb veidi ELi inflatsioon, kasvades seoses naftahinna tõusuga
2,3%ni, kuid 2007. aastal on see eeldatavasti taas 1,9%. </i></b></p>
<p>„Pärast viletsat aasta esimest poolt on euroala ja EL heas
olukorras, et kasutada ära üldist soodsat väljavaadet. Usalduse
taasteke majanduse vastu ja töötuse püsiv vähenemine
hoogustavad eeldatavasti tarbimist ja soodustavad investeeringute tegemist, mida
toetavad ka soodsad finantstingimused ja ettevõtete head kasumid. Kolmanda
kvartali 0,6% majanduskasv kinnitab veelgi seda suundumust,“ ütles
majandus- ja rahandusvolinik Joaquín Almunia.  </p>
<p>2005. aastal on ELi eeldatav majanduskasv 1,5%. Eelmisel aastal oli see 2,4%
ning 2006. aastaks prognoositakse 2,1% ja 2007. aastaks 2,4% kasvu.
2005.–2007. aasta prognoosid euroala kohta on 1,3%, 1,9% ja 2,1%.  </p>
<p><b>Investeeringute tegemine kiireneb</b></p>
<p>Positiivne areng on seletatav usalduse taastekkega majanduse vastu 2005.
aasta teises pooles. Sellega lõppes olukorra 2004. aasta neljandas
kvartalis alanud mõningane halvenemine, mille põhjustasid
lakketõusnud naftahinnad, ülemaailmse majanduskasvu aeglustumine ja
vähene sisenõudlus Euroopas. Nüüd eeldatakse, et
investeeringute kogukasv on 2006. ja 2007. aastal üle 3%.  Investeeringute
kasv on seletatav usalduse taastumisega äritegevuse vastu, ettevõtete
kasumi paranemisega ning suureneva vajadusega asendusinvesteeringute
järele.</p>
<p>Üldväljavaadet mõjutavad peamised üldised tegurid on
soodne makromajanduslik poliitika ja finantstingimused, suuremad
kasumimarginaalid, nõrgem nominaalne efektiivne vahetuskurss ja endiselt
tugev ülemaailmne majanduskeskkond.  </p>
<p><b>Töötus väheneb järjekindlalt</b></p>
<p>Töötus kasvas viimaste aastatega 9,0%ni ELis ja 8,9%ni euroalal.
Töötusemäär väheneb 2007. aastaks eeldatavasti peaaegu
ühe protsendi võrra ehk 8,1%ni mõlemas piirkonnas. Aastatel
2005–2007 luuakse ELis eeldatavasti 6 miljonit uut töökohta,
millest 4,5 miljonit euroalal ja 1,4 miljonit 2005. aastal.  Paranenud
tööturutingimused tugevdavad eeldatavasti tarbijate usaldust, toetades
seega eratarbimise järkjärgulist taastumist. </p>
<p>Naftahinna tõusu kajastades on sel aastal inflatsioon nii ELis kui ka
euroalal keskmiselt 2,3%. 2006. aastal langeb see mõlemas piirkonnas
2,2%ni. Tähtsam on see, et baasinflatsioon (välja arvatud energia ja
töötlemata toidu hinnad) on madal ja kasvanud naftahinnad ei ole seda
seni mõjutanud.   </p>
<p>Majandusaktiivsuse aeglustumine selle aasta alguses on kahjustanud siiski
riikide rahandust 2005. aastal. Üldine valitsussektori puudujääk
protsendina SKTst suureneb eeldatavasti kahe kümnendiku protsendipunkti
võrra 2,9%ni euroalal ja ühe kümnendiku võrra 2,7%ni kogu
ELis, paranedes 2006. ja 2007. aastal väga vähe. Riigiti on siiski
väga suured erinevused. Kaheteistkümnel liikmesriigil, kellest viis
kuuluvad euroalasse, on (või eeldatavasti on) 2005. aastal
ülemäärane
eelarvepuudujääk<sup><b><a name="fnB1" href="#fn1">[1]</a></b></sup>.
Kuue riigi eelarve on tasakaalus või ülejäägis. </p>
<p><b>Üldine väljavaade on optimistlik, kuid riskid
jäävad</b></p>
<p>ELi majanduskasvu taaselustumist toetab üldine väljavaade, mis on
optimistlik. Sel ja järgmisel aastal on maailma majanduskasv 4,3%, kuid
2007. aastal see veidi väheneb. 2004. aastal oli see 5% – see on
suurim kasv alates 1970ndate algusaastatest. Aasia majanduskasv küll
väheneb veidi, kuid on prognoosiperioodil ligikaudu 7–7,2%
(välja arvatud Jaapanis, kus kasv on sel aastal 2,5% ja 2006. aastal
2,2%).</p>
<p>Sama võib öelda maailmakaubanduse kohta, mis on pärast
tagasihoidlikku algust taas kiirenenud ning mis prognoosiperioodil kasvab
ligikaudu 7%.</p>
<p>Euroopa majanduse väljavaatel on ka välisriske, samas tunduvad
siseriskid olevat rohkem tasakaalustatud. Suurimad riskid on maailmas valitseva
tasakaalustamata nõudmise ja pakkumise ebakorrapärane parandamine
ja/või USA tarbijate käitumismallide muutused, samuti ei saa
välistada naftahinna edasist kasvu.  Positiivne on see, et naftat
eksportivad riigid võivad kulutada suurema osa naftast saadavast
lisatulust, mis annab hoogu ELi ekspordile. </p>
<p>Erasisetarbimine võib märkimisväärselt kasvada,
vabastades kuhjunud nõudluse, sest tööturu olukord paraneb ja
edaspidise sissetulekuga seotud ebakindlus (näiteks sotsiaalkindlustuse ja
pensionikavade jätkusuutlikkus) väheneb. Kõrged naftahinnad,
jätkuvalt madal tarbijate usaldus ja väikesed kasvuprognoosid
võivad siiski taastumist nõrgestada.   <br>Komisjoni täielik
sügisene majandusprognoos on internetis aadressil: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p></p>
<p>[Graphic in PDF & Word format]</p>
<p></p>
<p>[Graphic in PDF & Word format]</p>
<p></p>
<p></p>
<hr><p><sup><b><a name="fn1" href="#fnB1">[1]</a></b></sup> 	Ületab 3%
ülemmäära, mis on sätestatud Maastrichti lepingus.</p>


