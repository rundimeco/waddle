					<p align="right"><b>IP/04/1029</b></p>
<p align="right">Brüssel, 12. august 2004</p>
<h1>
<a name="Heading4"></a><b>Presidendikandidaat Barroso avalikustab uue
komisjoni koosseisu</b></h1>
<p><b><i>Täna tegi Euroopa Komisjoni presidendikandidaat José Manuel
Barroso teatavaks, millise poliitikavaldkonna eest hakkab vastutama iga tema
meeskonna liige. Otsuste tegemisele eelnesid üksikasjalikud arutelud iga
ametisse nimetatava volinikuga ning tulemuseks peaks olema tugev meeskond. Uus
komisjon on ühtne ja ulatuslike poliitiliste kogemustega. Sellesse kuuluvad
kõige erinevamate poliitiliste vaadetega inimesed ning naiste arv uues
komisjonis on suurem kui kunagi varem. Komisjoni täiskogu liikmetena on
kõigil volinikel võrdsed õigused. Olulisimate poliitiliste
eesmärkide saavutamiseks on hr Barroso otsustanud teha teatavaid
töökorralduslikke muudatusi.</i></b></p>
<p><b>Pädev ja poliitiliste kogemustega meeskond</b></p>
<p>Portfellide jaotamisel lähtuti volinikukandidaatide tipp-poliitikas
omandatud kogemustest ja mitmekülgsetest erialastest teadmistest. José
Manuel Barroso kommenteeris: „Panin sellise tugeva meeskonna kokku
selleks, et saaksime töötada tulemuslikult ja saavutada endale seatud
eesmärgid. Hindan kõrgelt meeskonnatööd
väärtustavaid inimesi, kelle jaoks on esikohal Euroopa üldised
huvid. Volinikud töötavad koos ja sellest hakkab olema konkreetset
kasu kõigi Euroopa Liidu kodanike jaoks.“ Barroso kindlat tahet
töötada ühtse meeskonnana toetab ka tema otsus koondada kõik
volinikud Berlaymont’i hoones asuvatesse ametiruumidesse.</p>
<p>Uude komisjoni kuuluvatel inimestel on ulatuslikud kogemused väga
erinevates poliitikavaldkondades. Tulevased volinikud on omandanud
põhjalikud teadmised Euroopa Liidu poliitika ja institutsioonide kohta. Nad
on endised peaministrid ja ministrid ning nüüdsed volinikud; neist
mõned juhtisid oma kodumaa liitumisläbirääkimisi ja
mõned olid põhiseaduse konvendi liikmed.</p>
<p>Tegemist on äärmiselt tasakaalustatud meeskonnaga:  uues komisjonis
on rohkem naisi kui üheski varasemas ning volinike kogemused hõlmavad
kogu poliitilist spektrit.</p>
<p>Iga voliniku ülesanded ei piirdu ainult oma haldusalaga. Komisjon
tegutseb ühtse koguna ja otsustab kõigi küsimuste üle
kollektiivselt. Ühise otsuste tegemise protsessi käigus on kõik
volinikud võrdsed. Eraldi volitusi ei anta ühelegi volinike
rühmitusele. Nagu ütles hr Barroso: „Mul ei ole vaja esimese ja
teise järgu volinikke. Kõik volinikud on võrdselt olulised. Ma
tahan, et minu autoriteedi alus oleks tugev meeskonnatöö."</p>
<p>Kollegiaalsuse täiendavaks esiletoomiseks hakkab komisjon pidama
mitteametlikke ajurünnakuid. Lisaks sellele püütakse parandada
koostööd osakondade ja kõigi volinike kabinettide vahel. Selleks,
et komisjon saaks toimuvatele sündmustele kiiresti reageerida ja oma
päevakorda planeerida, peab tema töökorraldus olema paindlik.
Vajaduse korral teevad komisjoni töö jaoks ettevalmistusi konkreetsele
teemale pühendunud töörühmad. Sellistesse
töörühmadesse koonduvad need volinikud, kelle vastutusalasse
asjaomane küsimus kuulub.</p>
<p><b>Poliitiliste eesmärkide saavutamiseks vajalikud muudatused</b></p>
<p>Uue komisjoni eesmärk on saavutada Euroopa Liidu kodanike jaoks selgelt
nähtavaid tulemusi ja väljendada jõulisemalt Euroopa seisukohti
maailma tasandil.  Uue komisjoni töökorraldus on paljuski sarnane
eelmise komisjoni omaga. Hr Barroso ei pidanud vajalikuks komisjoni osakondade
radikaalset ümberkorraldamist. Osakondade töö ja vastutusalade
ümberkorraldamise puhul oli tema peamine eesmärk suurendada
poliitilist suutlikkust ja viia ellu esmatähtsaid eesmärke.</p>
<p>Hr Barroso märkis: „Pean eriti oluliseks Euroopa idee
edasiandmist. Viimaste Euroopa Parlamendi valimiste ajal ilmnenud apaatia on
murettekitav. Olen palunud ühel asepresidendil asuda tegelema just
kommunikatsioonistrateegiaga. See, mida ja miks Euroopa Liidus tehakse, tuleb
selgemalt rahvani viia.“ Sama asepresident hakkab tegelema ka
institutsiooniliste suhetega. Tema ülesanne ei ole mitte niivõrd
suhtlemine Euroopa Liidu institutsioonidega kuivõrd riikide parlamentide ja
kodanikega.</p>
<p>Lissaboni strateegia kohaselt peaks Euroopa majandus muutuma 2010. aastaks
maailma kõige konkurentsivõimelisemaks, kuid selle elluviimisel esineb
puudujääke. Komisjoni ja liikmesriikide töö peab olema
tulemuslikum. Hr Barroso hakkab isiklikult koordineerima kõiki
jõupingutusi, et anda Lissaboni strateegiale uut hoogu. Hr Barroso on
ametisse nimetanud asepresidendi, kes hakkab esindama komisjoni ühtseid
seisukohti konkurentsiküsimustega tegelevatel nõukogu istungitel.</p>
<p>Hr Barroso otsustas selgelt rõhutada võrdsete võimaluste
põhimõtte olulisust ning määras selle ülesandega
tegelema tööhõive ja sotsiaalküsimuste eest vastutava
voliniku, kes hakkab juhtima võrdsete võimaluste küsimustega
tegeleva volinikerühma tööd.</p>
<p>Välispoliitika valdkonnas rõhutab hr Barroso tõhusa
kooskõlastamise vajadust. Ta ise hakkab juhtima välisküsimustega
tegelevate volinike rühma tööd. Oluliseks peetakse naabrussuhete
poliitikat ning seda näitab ka asjaolu, et see valdkond on
määratud välissuhetega tegeleva voliniku vastutusalasse.
Volinikerühma üks eesmärk on valmistuda uue välisministri
ametisseasumiseks komisjonis ja panna tööle Euroopa diplomaatiline
teenistus.  Pärast komisjoniga liitumist saab välisministrist
komisjoni välisküsimuste eest vastutav asepresident.</p>
<p>Komisjoni juhtimisreform on pikaajaline protsess ja seda ei saa lõpule
viia ühekorraga. Hr Barroso on otsustanud ametisse nimetada asepresidendi,
kes hakkab vastutama halduse, auditi ja pettusevastase tegevusega seotud
küsimuste eest. Asepresident peab tagama usaldusväärse juhtimise
ning andma sellest selgesõnaliselt aru Euroopa Parlamendile.</p>
<p><b>Järgmised sammud</b></p>
<p>Esmakordselt saab Barroso komisjon kokku mitteametlikul istungil reedel, 20.
augustil Brüsselis.  Komisjonil on aega 1. novembrini, et võita
Euroopa Parlamendi usaldus ja ära teenida tema heakskiit. Iga volinik
esineb oma valdkonna parlamendikomiteede ees. Volinike ärakuulamine
parlamendis algab 27. septembril ja kestab kaks nädalat. Kui parlament on
komisjoni koosseisu heaks kiitnud, asub komisjon kujundama oma poliitilist
nägemust ja üksikasjalikku tegevuskava järgmiseks viieks
aastaks.</p>
<p><b>Selgitav märkus toimetajatele</b></p>
<p>peamised José Manuel Barroso ametisseasumisega kaasnevad muudatused on
järgmised:</p>
<ul>
<li>president hakkab isiklikult juhtima välissuhete ja Lissaboni
strateegiaga tegeleva volinikerühma tööd;</li>
<li>luuakse uus asepresidendi ametikoht institutsiooniliste suhete ja
kommunikatsioonistrateegia jaoks;</li>
<li>ühe asepresidendi ülesandeks saab komisjoni ühtse seisukoha
esindamine konkurentsiküsimustega tegelevatel nõukogu istungitel;</li>
<li>naisvolinike osatähtsus komisjonis on suurem kui kunagi varem;</li>
<li>järgmised volinikeportfellid jagatakse kaheks: transport ja
energeetika, põllumajandus ja kalandus, siseturg ja maksukorraldus;</li>
<li>töörühmi rakendatakse senisest tõhusamalt poliitiliste
küsimuste ettenägelikuks lahendamiseks;</li>
<li>kõigi volinike ametiruumid koondatakse ühte hoonesse
(Berlaymont);</li>
<li>finantskontroll eraldatakse eelarveküsimustest ja
usaldusväärse juhtimise tagamiseks nimetatakse ametisse
asepresident.</li></ul><p>Kui Euroopa Parlament on komisjoni
hääletusel heaks kiitnud, asub uus komisjon ametisse 1. novembril.
Parlament saab heaks kiita või tagasi lükata ainult komisjoni
täiskoosseisu ja mitte üksikuid volinikke.</p>
<p>Euroopa põhiseaduse lepingu kohaselt saab EL-i välisminister
komisjoni asepresidendiks pärast põhiseaduse ratifitseerimist.</p>
<p>Leping annab komisjoni presidendile õiguse määrata volinike
ülesandeid ja neid ümber jaotada poliitikavaldkondade kaupa. Praegu
kehtiva artikli 217 tekst on järgmine:</p>
<p><i>1. Komisjon tegutseb oma presidendi poliitilisel juhtimisel; president
määrab kindlaks komisjoni sisemise korralduse, et tagada selle
tegevuse järjepidevus, tulemuslikkus ja kollegiaalsus.</i></p>
<p><i>2. President rühmitab ja jaotab liikmete vahel komisjoni ees seisvad
ülesanded. President võib komisjoni ametiaja jooksul need
ülesanded ümber jaotada. Komisjoni liikmed täidavad neile
presidendi poolt pandud ülesandeid tema kontrolli all.</i></p>
<p><i>3. Pärast täiskoosseisult heakskiidu saamist nimetab president
komisjoni liikmete hulgast asepresidendid.</i></p>
<p><i>4. Komisjoni liige astub tagasi, kui president seda pärast
täiskoosseisu heakskiidu saamist nõuab</i>.</p>
<p><a name="_Hlt80078599"></a><a name="_Hlt80078600"></a>Pilte Barroso komisjoni
25 liikmest saab vaadata komisjoni audiovisuaalses raamatukogus aadressil: <a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a></p>

