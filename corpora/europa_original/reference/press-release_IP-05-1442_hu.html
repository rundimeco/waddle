					<p align="right"><b>IP/05/1442</b></p>
<p align="right">Brüsszel, 2005. november 18.</p>
<h1>
<a name="Heading4"></a><b>Mariann Fischer Boel biztos merész
és felelősségteljes reform elfogadására
ösztönzi a Bizottságot</b></h1>
<p><b><i>A Mezőgazdasági Tanács keretében kedden
kezdődnek tárgyalások Brüsszelben a cukorreformmal
kapcsolatos politikai megegyezés elérése érdekében. A
tárgyalások kezdete előtt Mariann Fischer Boel biztos a
következőket mondta: “Nagyon fontos, hogy
megállapodásra jussunk a jövő héten. A
tárgyalások nehéznek ígérkeznek, de arra kérem a
minisztereket, legyenek merészek. A tagállamokkal folyamatosan
intenzív kapcsolatot tartunk fenn annak érdekében, hogy
minél többen támogassák a reformot. A cukorágazatban 40
éve nem történt jelentősebb átalakítás. Most
változtatásra van szükség, ha biztosítani akarjuk, hogy
a cukortermelésnek jövője legyen Európában, és
mind az európai, mind a harmadik országokbeli cukortermelők
hosszú távra tervezhessenek. Nincs más lehetőség, mint
a gyökeres reform. Ha most változtatunk, saját
elképzeléseink szerint tehetjük, és lesz pénzünk a
gondok orvoslására. Ha nem cselekszünk, a világpiac olyan
reformot erőltet ránk, amelybe kevés beleszólásunk van,
és amely a leginkább versenyképes termelőket érinti a
leghátrányosabban. A késlekedés veszélyezteti a
szerkezetátalakításra és a társadalmi
kompenzációra fordítható támogatást.  Javaslataink
hosszú távra fenntartható alapot teremtenek az EU
cukortermelésének. A gazdálkodók számára
jelentős kompenzációt kínálunk az egységes
támogatási rendszer keretében. Bőséges
szerkezetátalakítási támogatást is nyújtunk azok
számára, akik úgy döntenek, hogy elhagyják ezt az
ágazatot. A fejlődő világban élő
beszállítóink részére továbbra is biztosítjuk
a kedvezményes piacrajutás lehetőségét, cukorpiacunk
vonzó marad számukra. Ezen túl anyagi támogatással
könnyítjük meg az afrikai, karibi és
csendes-óceáni országoknak az új helyzethez való
alkalmazkodást.</i></b></p>
<p>A gazdálkodóknak és a feldolgozóknak hosszú
távú biztonságra van szükségük befektetéseik
végrehajtásához. Az EU jelenlegi cukorpiaci rendszere
jövő év júliusában érvényét veszti. A
mostani rendszerben az árak a világpiaci árnál
háromszor magasabbak, ami teljességgel fenntarthatatlan. A cukorpiaci
rendszert összhangba kell hozni a megreformált Közös
Agrárpolitikával, magunk mögött kell hagyni a
termeléssel arányos támogatásokat, és tovább kell
lépni a mezőgazdasági üzemek termeléstől
független egységes támogatási rendszere felé. Az
Uniónak kötelessége, hogy eleget tegyen nemzetközi
kötelezettségeinek. Elköteleztük magunkat, hogy a világ
50 legszegényebb országából vám- és
kvótamentesen importáljuk a cukrot. Jövő év
májusáig pedig meg kell felelnünk a WTO cukor paneljének is.
Végül, de nem utolsósorban pedig el kell ismerni, hogy a cukorral
kapcsolatos megállapodás születése erősítené
tárgyalási pozíciónkat a WTO jövő hónapban
Hong Kongban tartandó miniszteri találkozóján.</p>
<p>Szemelvények az EU cukorágazatának javasolt
reformjából:</p>
<ul>
<li>  39 százalékos árcsökkentés két évre
elosztva, 2006/2007-től kezdődően, a piaci egyensúly
biztosítása érdekében. </li>
<li>  Az árcsökkenés 60 %-ának kompenzációja
a termelők részére. A kompenzáció
beépítése a mezőgazdasági üzemek egységes
támogatási rendszerébe, feltételül szabva a
környezetvédelmi és területgazdálkodási
előírások betartását. </li>
<li>  Az új rendszer, beleértve a cukorkvóta-rendszer
kiterjesztését is, 2014/2015-ig lesz érvényben. Nincs
felülvizsgálati záradék. </li>
<li>  Az „A” és „B” kvótákat egyetlen
termelési kvótában egyesítjük. </li>
<li>  Az intervenciós rendszer megszűnik, az intervenciós
árat referenciaár váltja fel. </li>
<li>  Magánraktározási rendszert vezetünk be
biztosítékként arra az esetre, ha a piaci ár a
referenciaár alá csökkenne. </li>
<li>  Négy évre kiterjedő, önkéntes
szerkezetátalakítási program kezdődik az EU
cukorgyárai, izoglükóz- és inulinszirup-gyártói
számára, amely a gyár bezárását és a
kvóták átadását ösztönző magas,
fokozatosan csökkenő kifizetésből, valamint a
szerkezetátalakítás társadalmi és környezeti
hatásainak enyhítéséből áll. </li>
<li>  A kifizetés mértéke 730 euro per tonna lesz az első
év során, 625 euro a második évben, 520 a harmadik és
420 euro per tonna a negyedik év során. </li>
<li>  Támogatást fizetünk azon cukorrépa-termelők
számára, akik beszállítói jogokkal rendelkeznek a
megszűnő gyárakban. </li>
<li>  Mindkét kifizetést a kvóták jogosultjaira
hárított, fokozatosan csökkenő mértékű
illeték fedezi, amely három évig marad érvényben. Csak
a hatékonyan termelők képesek kifizetni az illetéket.
Ezért kell minél hamarabb elmozdulni egy fenntartható rendszer
felé. </li>
<li>  A cukorrépa után – amennyiben nem élelmezési
célra termesztik – fizethető legyen területpihentetési
támogatás, valamint az energianövények után
járó hektáronkénti 45 euro támogatás is. </li>
<li>  A jelenleg „C” cukrot termelő országokban a
termelés bizonyos szintjének fenntartása érdekében 1
millió tonnával megnő a keret egyszeri kifizetés
ellenében, amelynek összege megfelel az első év
tonnánkénti szerkezetátalakítási
támogatásának. </li>
<li>  A vegyipar és a gyógyszeripar számára termelt cukor,
valamint a bioetanol előállítására szánt cukor nem
tartozik a termelési kvótákba. </li>
<li>  A jelenleg is aktív termelő cégek számára
három éven át évente 100 000 tonnával, tehát
összesen 300 000 tonnával emelkedik az
izoglükóz-kvóta. </li></ul><p>További információ
az interneten olvasható: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

