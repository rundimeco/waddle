					<p align="right"><b>IP/05/1272</b></p>
<p align="right">Bruselj, 13. oktober 2005</p>
<h1>
<a name="Heading4"></a><b>Evropska komisija začenja NAČRT D
za demokracijo, dialog in debato</b></h1>
<p><b><i>Evropska komisija je danes začela izvajati svoj načrt D
(demokracija, dialog, debata), s katerim postavlja temelje za poglobljeno
razpravo o evropski prihodnosti. Razprava bo potekala v prihodnjih mesecih.  Po
tem, ko so francoski in nizozemski volivci zavrnili Evropsko ustavo, so
predsedniki vlad predlagali „čas za razmislek“, v katerem bi se
v vsaki državi članici omogočila široka razprava. 
Čeprav morajo vlade dejansko same voditi in usmerjati te nacionalne
razprave, ima Komisija pri spodbujanju tega procesa ključno vlogo. 
„Načrt D“ – demokracija, dialog in debata –
vzpostavlja prek nacionalnih vlad okvir za razpravo o prihodnosti Evrope v vseh
25 državah članicah.  Jasen cilj tega je ustvariti nov političen
konsenz o pravih politikah, ki bodo Evropi pomagale, da se spopade z izzivi 21.
stoletja.  </i></b></p>
<p>Ob začetku izvajanja načrta je podpredsednica Margot
Wallström, odgovorna za institucionalne odnose in komunikacijsko
strategijo, dejala: <i>„Načrt D pomeni razpravo, dialog in
poslušanje. Pomeni sredstvo za izkoriščanje političnih idej
za uvajanje sprememb.  Ob soočanju z izzivi globalizacije ljudje
postavljajo resna vprašanja o varnosti delovnih mest in pokojninah, o
preseljevanju in življenjskih standardih.  Evropa se mora obnoviti, zato da
bo lahko del odgovora na te izzive.  Načrt D namerava v Unijo uvesti
več demokracije, spodbuditi široko javno razpravo in ustvariti nov
konsenz o prihodnji usmeritvi Evropske unije.  Države članice morajo
zdaj ta proces oživiti. Danes pozivam nacionalne vlade, naj izkoristijo to
priložnost, da spodbudijo razprave in delujejo kot gibalna sila evropske
spremembe.“  </i></p>
<p><b>Ključni deli načrta D so: </b></p>
<p><b>Spodbujanje razprave</b></p>
<p>Vse države članice so se zavezale, da bodo izvedle široke
nacionalne razprave o prihodnosti Evrope. Te nacionalne debate so jedro
načrta D – pri tem je jasna naloga Komisije pomagati državam
članicam in ne prevzeti njihove vloge. Vendar pa želi načrt D
nuditi skupni okvir za razprave v 25 državah: nacionalnim vladam nudi
možne modele in strukture (npr. irski nacionalni forum) ter predlaga
nekatere skupne procese in ključne teme.</p>
<p><b>Proces povratnih informacij</b></p>
<p>Komisija bo oblikovala proces povratnih informacij. Prvič bo pridobila
povratne informacije iz nacionalnih razprav aprila 2006. Nato bo 9. maja 2006
organizirana evropska konferenca o prihodnosti Evrope, ki bo združila
glavne sklepne ugotovitve razprav. Komisija bo do Evropskega sveta pod
avstrijskim predsedstvom (junij 2006) pripravila zbirno poročilo o
nacionalnih razpravah. Ta proces naj bi na koncu prinesel konkreten časovni
načrt za prihodnost Evrope. </p>
<p><b>Ključne pobude za krepitev dialoga</b></p>
<p>Komisija predlaga 13 posebnih pobud na evropski ravni za spodbujanje
širše javne razprave, pospeševanje sodelovanja državljanov
in ustvarjanje resničnega dialoga o evropskih politikah. Pri tem bo
Komisija poskušala sodelovati z Evropskim parlamentom in ostalimi
evropskimi institucijami. Te dejavnosti bodo vključevale intenziven niz
obiskov komisarjev v državah članicah, pomoč projektom evropskih
državljanov, pobudo za večjo odprtost postopkov Sveta, povečano
navzočnost komisarjev v nacionalnih parlamentih, oblikovanje omrežja
„evropskih ambasadorjev dobre volje“ za krepitev pomena evropskih
razprav in nadaljnjo podporo za projekte, ki spodbujajo udeležbo volivcev.
Te pobude bodo potekale skozi ves mandat Barrosove komisije in še
naprej.</p>

