					<p align="right"><b>IP/07/165</b></p>
<p align="right">Bruxelles, 8 februarie 2007</p>
<h1>
<a name="Heading4"></a><b>IMM-urile care fac comerţ cu
amănuntul adoptă comerţul electronic, dar strict la nivel
naţional</b><b> </b></h1>
<h2>
<a name="Heading7"></a><b><i>Comerţul electronic pare să fie elementul
esenţial pentru deschiderea în continuare a pieţei interne a
comerţului cu amănuntul, având în vedere că 57% dintre
comercianţii cu amănuntul afirmă că îşi vând
acum produsele pe internet.</i></b><b><i> Însă mai mult de două
treimi dintre ei vând exclusiv pe piaţa internă. Iar dintre cei
29% care vând pe piaţa internaţională, majoritatea vând
doar într-unul sau alte două State Membre. Mai mulţi ar dori
să vândă pe piaţa internaţională (48% dintre
comercianţii cu amănuntul din UE sunt pregătiţi să
facă acest lucru). Acestea sunt câteva dintre principalele
constatări ale unui sondaj Eurobarometru cu privire la atitudinile
întreprinderilor faţă de vânzările transfrontaliere,
publicat astăzi de Comisia Europeană în acelaşi timp cu
lansarea unei consultări majore pe tema normelor privind protecţia
consumatorilor. Cu toate acestea, există încă obstacole majore
pentru o piaţă a afacerilor orientate către consumator la nivelul
UE, principalele probleme fiind insecuritatea vizibilă a tranzacţiilor
şi diferenţele din reglementările fiscale naţionale şi
normele de protecţie a consumatorilor. 43% dintre comercianţii cu
amănuntul au fost de părere că vânzările lor
transfrontaliere ar creşte dacă legile care reglementează
tranzacţiile cu consumatorii ar fi armonizate la nivelul UE. Meglena
Kuneva, Comisarul european pentru protecţia consumatorului, a spus:
"Tranzacţiile din comerţul cu amănuntul reprezintă 58% din
PIB-ul UE, şi totuşi piaţa afacerilor orientate către
consumator este încă foarte mult împărţită la
niveluri naţionale. Rezultatele acestui Eurobarometru îmi
întăresc convingerea că IMM-urile sunt interesate să intre
pe piaţa internă a comerţului cu amănuntul, unul din
principalii factori care le reţin fiind însă lipsa unui set clar
şi coerent de reguli. Acest lucru pe de o parte ar face firmele să
prospere, iar pe de altă parte ar oferi consumatorilor încrederea de
care au nevoie pentru a beneficia la maximum de piaţa internă. Aceste
cifre demonstrează cât e de urgent procesul de reformă
început o dată cu lansarea astăzi a consultării de
către Comisie. "</i></b></h2>
<p>În cadrul acestui sondaj au fost intervievaţi peste 6 600 directori
de societăţi cu cel puţin 10 angajaţi şi cu o
activitate directă de comerţ cu amănuntul, dintre care 97% au
fost IMM-uri. 29% dintre acestea efectuează în prezent tranzacţii
transfrontaliere, iar 48% au afirmat că vor fi gata să vândă
către consumatori din alte ţări ale UE. Cu toate acestea, 66%
vând exclusiv pe piaţa lor internă şi numai 19%
desfăşoară operaţiuni comerciale sau de publicitate la nivel
internaţional.</p>
<p><b>Potenţial</b></p>
<p>Un număr din ce în ce mai mare de comercianţi cu
amănuntul folosesc acum metode de vânzare la distanţă, cum
ar fi prin internet (57%) sau prin comenzi poştale (27%) pentru a-şi
mări numărul de clienţi. Deşi noile tehnologii şi
accesul în bandă largă din ce în ce mai extins pot facilita
comerţul internaţional cu amănuntul, consumatorii încă
nu au încredere, iar firmele ezită să-şi ofere produsele
peste hotare. Acest lucru îi împiedică să beneficieze din
plin de o piaţă mai largă, o gamă de opţiuni mai mare,
preţuri mai bune şi de o calitate crescută. </p>
<p><b>Obstacole</b></p>
<p>Cel mai mare obstacol vizibil pentru comerţul transfrontalier este
insecuritatea tranzacţiilor (61% dintre respondenţi au considerat
acest lucru un obstacol important). El este urmat îndeaproape de
îngrijorarea faţă de reglementările fiscale diferite (58%),
problemele posibile legate de rezolvarea reclamaţiilor (57%),
diferenţele în ceea ce priveşte legile naţionale care
reglementează tranzacţiile cu consumatorii (55%),
dificultăţile în asigurarea service-ului postvânzare (55%)
şi costurile suplimentare de livrare (51%). Diferenţele de limbă
sunt văzute ca fiind mai puţin importante (43%).</p>
<p><b>Încrederea consumatorilor</b></p>
<p>Concluziile acestui sondaj sunt în concordanţă cu un sondaj
Eurobarometru din 2006 privind atitudinile cumpărătorilor
faţă de achiziţiile transfrontaliere. Sondajul din 2006 a
arătat că 27% dintre cetăţeni au achiziţionat online un
produs sau serviciu în anul precedent, însă numai 6% au realizat
o achiziţie online din străinătate.</p>
<p><b>Pentru informaţii suplimentare:</b></p>
<p>NOTĂ legată de Cartea Verde privind revizuirea acquis-ului (<a
href="http://europa.eu/rapid/pressReleasesAction.do?reference=MEMO/07/48&format=HTML&aged=0&language=EN&guiLanguage=fr">MEMO/07/48</a>).</p>
<p>Eurobarometrul 186 cu privire la atitudinile întreprinderilor
faţă de vânzările transfrontaliere: <a
href="http://ec.europa.eu/consumers/topics/facts_en.htm">http://ec.europa.eu/consumers/topics/facts_en.htm</a></p>
<p>Eurobarometrul 252 (octombrie 2006) cu privire la atitudinile consumatorilor
faţă de achiziţiile transfrontaliere: <a
href="http://ec.europa.eu/consumers/topics/facts_en.htm">http://ec.europa.eu/consumers/topics/facts_en.htm</a>
</p>

