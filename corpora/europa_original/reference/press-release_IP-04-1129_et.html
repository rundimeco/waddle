					<p align="right"><b>IP/04/1129</b></p>
<p align="right">Brüssel, 22. september 2004</p>
<h1>
<a name="Heading4"></a><b>Komisjon teeb ettepaneku läbi vaadata
tööajadirektiiv</b></h1>
<p><b><i>Komisjon on täna, pärast ulatuslikku üleeuroopalist
konsulteerimist, heaks kiitnud ettepaneku ajakohastada tähtsamaid
tööajadirektiivi aspekte. Tegemist on omavahel seotud meetmete
tasakaalustatud paketiga, mille põhieesmärk on jäänud
samaks, s.o töötajate tervis ja ohutus, vastates samal ajal Euroopa
kaasaegse majanduse vajadustele. Säilib võimalus rakendada
individuaalselt 48 tunni pikkusest töönädalast lühemat
töönädalat, kuid rangematel tingimustel, et vältida
kuritarvitamist. Liikmesriikidel võimaldatakse pikendada kuni 48 tunni
pikkuse töönädala arvestamisel kasutatavat võrdlusperioodi
neljast kuust ühe aastani. Tööaja hulka ei arvestata valveaega,
mil töötaja ei tööta, ning korvavat puhkeaega antakse 72
tunni jooksul. </i></b></p>
<p>Tööhõive ja sotsiaalvaldkonnaga tegelev volinik Stavros Dimas
tõdes: „Käesolev ettepanek juhib tähelepanu kehtiva
süsteemi kohaldamisaja jooksul ilmnenud puudustele. Tegemist on
tasakaalustatud meetmepaketiga, mille abil kaitstakse töötajate
tervist ja ohutust ning samal ajal suurendatakse paindlikkust ja
säilitatakse konkurentsivõime."</p>
<p>Ettepanekus öeldakse, et liikmesriigid võivad siseriiklikul
tasandil võtta 48 tunni pikkuse piirmäära individuaalset
mittekohaldamist käsitlevaid meetmeid. On täpsustatud
tööandja ja töötaja vahel sõlmitava kokkuleppe korral
järgitavaid tingimusi. Tööandjal ei ole näiteks õigust
nõuda, et töötaja annaks nõusoleku töölepingu
sõlmimise ajal ja töövõtja võib oma nõusolekust
igal ajal taganeda. Kuni 48 tunni pikkuse töönädala individuaalne
mittekohaldamine nähakse ette sektoris või töökohal
kollektiivlepinguga või tööturu osapoolte kokkuleppel.
Üksikisik võib 48 tunni pikkuse töönädala
mittekohaldamise suhtes kokku leppida vahetult tööandjaga, kui
vastavalt siseriiklikele õigusaktidele või tavadele ei ole
võimalik tööaega käsitlevaid kokkuleppeid arutada
kollektiivläbirääkimistel. Seda eelkõige juhul, kui puudub
kehtiv kollektiivleping ning kui äriühingus ei ole töötajate
esindajat, kes oleks volitatud sellist lepingut sõlmima. </p>
<p>Liikmesriigid omakorda võivad pikendada 48 tunni pikkuse keskmise
töönädala arvestamisel kasutatavat võrdlusperioodi neljast
kuust ühe aastani, tingimusel et konsulteeritakse tööturu
osapooltega. Sellega suurendatakse äriühingute paindlikkust ja
kohanemisvõimet seoses äritegevuse nõudmistega.</p>
<p>Täna heakskiidetud ettepaneku alusel luuakse uus valveajaliik e valveaja
mitteaktiivne osa. See on aeg, kui töötaja on kättesaadav oma
töökohal, kuid ei täida oma tööülesandeid. Seda ei
arvestata tööajana, v.a juhul, kui siseriikliku õiguse või
kollektiivlepinguga on ette nähtud teisiti. </p>
<p>Samuti on ettepanekus kindlaks määratud, et korvavat puhkeaega ei
pea andma kohe, vaid 72 tunni jooksul. </p>
<p>Komisjon on teinud ettepaneku pärast asutamislepinguga ettenähtud
kaheetapilist konsulteerimist, mille tulemusena tööandjate ja
töötajate Euroopa tasandi esindajad tõdesid, et nemad ei ole
võimelised alustama sellekohaseid läbirääkimisi.
Nüüd saadetakse ettepanek nõukogule ja parlamendile
heakskiitmiseks. </p>
<p>Täna heakskiidetud ettepaneku täielik tekst on kättesaadav
järgmisel veebilehel: </p>
<p><a
href="http://ec.europa.eu/employment_social/news/2004/sep/working_time_prop_en.htm">http://ec.europa.eu/employment_social/news/2004/sep/working_time_prop_en.htm</a></p>
<p>Vt ka </p>
<p><a
href="/rapid/pressReleasesAction.do?reference=MEMO/04/219&format=HTML&aged=0&language=EN&guiLanguage=en">MEMO/04/219</a></p>

