					<p align="right"><b>IP/05/1436</b></p>
<p align="right">Bruselj, 17. novembra 2005</p>
<h1>
<a name="Heading4"></a><b>Jesenske gospodarske napovedi Komisije za
obdobje 2005–2007: rast se popravlja</b></h1>
<p><b><i>Gospodarska rast v Evropski uniji naj bi leta 2005 dosegla 1,5 %, leta
2006 narasla na 2,1 % in leta 2007 na 2,4 %. Za evroobmočje znašajo te
številke 1,3 %, 1,9 % in 2,1 %. Glavna spodbuda izhaja iz domačega
povpraševanja, predvsem iz zasebnih naložb, na katere pozitivno vpliva
vidno izboljšanje gospodarske klime od sredine leta 2005. V EU naj bi bilo
v triletnem obdobju ustvarjenih šest milijonov novih delovnih mest, s
čimer bi se brezposelnost lahko znižala z najvišje vrednosti 9,0
%, dosežene konec leta 2004, na 8,7 % leta 2005 in 8,1 % leta 2007.
Inflacija v EU bo letos zaradi cen nafte nekoliko višja, in sicer 2,3 %,
preden se bo leta 2007 spustila na 1,9%. </i></b></p>
<p>„Po nespodbudni prvi polovici leta imata evroobmočje in EU lepo
priložnost, da izkoristita dobre globalne obete. Vrnitev gospodarskega
zaupanja in neprekinjeno upadanje brezposelnosti naj bi spodbudila
potrošnjo in naložbe, ki so odvisne od ugodnih finančnih pogojev
in dobrih rezultatov podjetij. 0,6-odstotna rast v tretjem četrtletju ta
trend samo še potrjuje“, je dejal Joaquín Almunia, komisar za
gospodarske in monetarne zadeve. </p>
<p>Po lanskoletni 2,4-odstotni rasti je leta 2005 v EU pričakovati
1,5-odstotno rast, ki naj bi se leta 2006 povečala na 2,1 % in leta 2007 na
2,4 %. Napovedi za evroobmočje za obdobje 2005–2007 znašajo 1,3
%, 1,9 % in 2,1 %.  </p>
<p><b>Naložbe rastejo</b></p>
<p>To je mogoče razložiti z vrnitvijo gospodarskega zaupanja v drugi
polovici leta 2005, s čimer se je končalo obdobje nekakšne
apatije, značilno za zadnje četrtletje leta 2004, ki so ga
povzročile hitro rastoče cene nafte, upočasnitev svetovne rasti
in šibko domače povpraševanje v Evropi. Rast naložb naj bi
se v letih 2006 in 2007 skupno povečala na več kot 3 %. Pozitivni
premik naložb je mogoče razložiti zlasti z vrnitvijo
podjetniškega zaupanja, vedno boljšimi rezultati podjetij in vedno
večjo potrebo po nadomestnih naložbah. </p>
<p>Glavni dejavniki, na katerih temeljijo ti splošni obeti, so prilagojena
kombinacija makroekonomskih politik, ugodni finančni pogoji, višje
profitne marže, šibkejši nominalni efektivni devizni tečaj
in še vedno stabilno globalno okolje.  </p>
<p><b>Brezposelnost neprekinjeno upada</b></p>
<p>Po tem ko je stopnja brezposelnosti v zadnjih treh letih naraščala
ter dosegla 9,0 % v EU in 8,9 % v evroobmočju, naj bi se do leta 2007 v
obeh območjih znižala za skoraj eno odstotno točko na 8,1 %.
Skupno naj bi bilo v EU v obdobju med letoma 2005 in 2007 ustvarjenih šest
milijonov novih delovnih mest, od tega 4,5 milijona v evroobmočju in 1,4
milijona že leta 2005. Boljši pogoji na trgu dela naj bi okrepili
potrošniško zaupanje ter s tem podprli postopno okrevanje zasebne
potrošnje. </p>
<p>Letošnja ocenjena inflacija, ki znaša v povprečju 2,3 % v EU
in evroobmočju, odraža zvišanje cen nafte, v letu 2006 naj bi se
v obeh območjih znižala na 2,2 %. Kar je pomembneje, ključna
inflacija (brez cen energije in nepredelane hrane) ostaja nizka in zaenkrat ne
kaže sekundarnih učinkov zaradi naraščajočih cen
nafte.</p>
<p>Vendar pa je upočasnitev gospodarske dejavnosti na začetku tega
leta že negativno vplivala na stanje javnih financ v letu 2005. Skupni
javnofinančni primanjkljaj, izražen kot delež BDP, naj bi se v
evroobmočju povečal za dve desetinki odstotne točke na 2,9 % in v
celotni EU za eno desetinko odstotne točke na 2,7 %, nato se bo v letih
2006 in 2007 le rahlo izboljšal. Med državami so še vedno velike
razlike; v letu 2005 bo dvanajst držav članic imelo (ali predvidoma
imelo) čezmerni
primanjkljaj<sup><b><a name="fnB1" href="#fn1">[1]</a></b></sup>, od tega pet
članic evroobmočja. Po drugi strani pa ima šest držav
uravnovešen proračun ali presežek. </p>
<p><b>Globalni obeti ostajajo dobri, a tveganje ostaja</b></p>
<p>Na oživitev gospodarske rasti v EU vplivajo dobri globalni obeti.
Svetovna rast se v tem in naslednjem letu ocenjuje na 4,3 %, leta 2007 naj bi
bila nekoliko nižja. Leta 2004 je znašala 5 %, kar je največ od
začetka sedemdesetih. Kljub popuščanju bo rast v Aziji v obdobju,
zajetem v napovedi, ostala pri okrog 7–7,2 %. Tu ni vključena
Japonska (2,5 % letos in 2,2 % leta 2006).</p>
<p>Enako je mogoče reči za svetovno trgovino, ki je po slabšem
začetku v vzponu in se njena rast v obdobju napovedi ocenjuje na okrog 7
%.</p>
<p>Vendar pa prostor zunaj EU še naprej pomeni tudi tveganje za gospodarske
obete Evrope, medtem ko se tveganje doma zdi bolj uravnovešeno.</p>
<p>Eno glavnih tveganj v prostoru zunaj EU je nenačrtno popravljanje
globalnih neravnovesij in/ali prilagoditev obnašanja ameriških
potrošnikov, medtem ko tudi ni mogoče izključiti nadaljnjih
zvišanj cen nafte. Po drugi strani pa bi lahko države izvoznice nafte
porabile večji delež svojega dodatnega dohodka, zasluženega z
nafto, kar bi koristilo izvozu EU. </p>
<p>Doma bi se zasebna potrošnja lahko še izraziteje povečala, s
čimer bi se sprostilo zadržano povpraševanje, ko se položaj
na trgu dela izboljšuje in se negotovosti v zvezi s tokom prihodnjih
dohodkov (kot je trajnost socialne varnosti in pokojninskih sistemov)
zmanjšujejo. Vendar pa bi lahko visoke cene nafte, nadaljevanje
šibkega potrošniškega zaupanja in pesimistična
pričakovanja glede rasti okrevanje tudi oslabili. <br>Celotne jesenske
gospodarske napovedi Komisije so na voljo na spletni strani: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]<br><br><br></p>
<p align="right"></p>
<h1>
</h1>
<p></p>
<p></p>
<p></p>
<hr><p><sup><b><a name="fn1" href="#fnB1">[1]</a></b></sup> 	Nad zgornjo mejo treh
odstotkov, določeno v Maastrichtski pogodbi.</p>


