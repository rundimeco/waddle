					<p align="right"><b>IP/07/1435</b></p>
<p align="right">Bruxelles, 3 octombrie 2007 </p>
<h1>
<a name="Heading4"></a><b>Margot Wallström:  Să punem
capăt acuzaţiilor reciproce!</b></h1>
<h2>
<a name="Heading7"></a><b><i>Comisia Europeană a prezentat astăzi
propunerile sale pentru un „Parteneriat pentru comunicarea privind
Europa”</i></b><b><i>. Bazându-se pe propriile sale iniţiative
anterioare, Comisia propune, printre altele, un acord privind
priorităţile în domeniul comunicării cu alte instituţii
comunitare şi stabilirea de parteneriate voluntare de gestionare cu statele
membre. </i></b></h2>
<p>Margot Wallström, vicepreşedinte al Comisiei Europene,
responsabilă de relaţiile instituţionale şi strategia de
comunicare, a declarat cu privire la acest plan: <i>„Cetăţeanul
de rând nu cunoaşte diferenţele dintre instituţiile Uniunii
Europene şi nici nu este interesat de acestea. Pe el îl
interesează rezultatele şi doreşte să fie informat cu
privire la ele. Prea mult timp ne-am reproşat reciproc eşecurile
Uniunii Europene în ceea ce priveşte comunicarea</i>. <i>A venit
timpul să punem capăt acestor acuzaţii reciproce. A venit timpul
să lucrăm împreună”.</i></p>
<p>Comisia a publicat propriul său Plan de acţiune privind comunicarea
despre Europa, din iulie 2005, în care a prezentat 50 de măsuri
interne practice de îmbunătăţire a comunicării. Aceasta
a fost urmată în octombrie 2005 de „Planul D pentru Dialog,
Dezbatere şi Democraţie”, care a avut ca scop stimularea
dezbaterii publice la nivel naţional şi european privind viitorul
Uniunii Europene.</p>
<p>Ultimul document este o continuare a Cărţii albe publicate în
februarie 2006. Aceasta a invitat toţi participanţii majori la o
acţiune comună – instituţiile comunitare, statele membre,
partidele politice europene şi ONG-urile şi a invitat toate
părţile interesate să trimită comentarii. S-au primit sute
de răspunsuri şi s-au organizat numeroase conferinţe pentru a
continua dezbaterea problemelor. Rezultatul îl constituie prezentul
document.  </p>
<p>Statele membre joacă, evident, un rol esenţial în comunicarea
privind problemele europene în propria lor ţară. Comisia propune
prelungirea, pe bază de voluntariat, a actualelor parteneriate de
gestionare cu unele ţări, în vederea realizării
iniţiativelor comune privind comunicarea.</p>
<p>În timp ce Comisia şi celelalte instituţii comunitare ar
trebui să îşi păstreze propria infrastructură de
comunicare, se propune un acord interinstituţional pentru o mai bună
comunicare colectivă privind subiecte prioritare aprobate.</p>
<p>Alte propuneri includ:</p>
<ul>
<li>dezvoltarea reţelei de spaţii publice europene în cadrul
birourilor Comisiei şi ale Parlamentului din statele membre. În aceste
birouri s-ar putea organiza expoziţii, dezbateri şi concerte;</li>
<li>identificarea aspectelor privind educaţia şcolară în
cazul cărora acţiunile comune la nivel european ar putea sprijini
statele membre;</li>
<li>stabilirea unor puncte de contact cu societatea civilă în cadrul
Comisiei pentru a le oferi ONG-urilor un acces mai facil şi mai
echitabil;</li>
<li>îmbunătăţirea sondajelor de opinie;</li>
<li>înfiinţarea unei reţele de informare bazată pe internet
pentru a îmbunătăţi comunicarea între politicienii
europeni şi naţionali, jurnalişti şi alţi formatori de
opinie;</li>
<li>prezentarea în următoarele luni, a unei strategii audiovizuale
şi referitoare la internet.</li></ul><p>Documentele de referinţă
şi un interviu cu Margot Wallström pot fi consultate la
următoarele adrese de internet:</p>
<p><a
href="http://ec.europa.eu/dgs/communication/index_en.htm">http://ec.europa.eu/dgs/communication/index_en.htm</a></p>
<p><a
href="http://ec.europa.eu/commission_barroso/wallstrom/index_en.htm">http://ec.europa.eu/commission_barroso/wallstrom/index_en.htm</a></p>
<p><a href="http://www.youtube.com/eutube">www.youtube.com/eutube</a></p>

