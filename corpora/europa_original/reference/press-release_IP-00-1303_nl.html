					
<P><B>IP/00/1303</B>
<P>Brussel, 15 november 2000 
<H3>
<P><B>De Commissie besluit dat de door Belgi</B><B>ë aan Cockerill Sambre S.A. toegekende werkgelegenheidssteun strijdig is met het gemeenschapsrecht en moet worden teruggevorderd</B></H3>
<P><I><B>De Europese Commissie heeft besloten dat de door Belgi</B></I><I><B>ë aan de staalonderneming Cockerill Sambre S.A. verleende steun ten belope van </B></I><I><B>13,8 miljoen euro (553 miljoen BEF)</B></I><I><B> onverenigbaar is met de gemeenschappelijke markt en moet worden teruggevorderd.  De Commissie is namelijk tot de conclusie gekomen dat de overheid door deze steun uit een werktijdverkorting voortvloeiende bedrijfskosten van de onderneming op zich neemt. Nu is een dergelijke steunmaatregel niet in overeenstemming met de Staalsteuncode.</B></I>
<P>Op 24 november 1999 stelde de Commissie een onderzoek in naar steun die België aan Cockerill Sambre S.A. had toegekend ter financiering van een gedeelte van de kosten van de werktijdverkorting voor de in een loonschaal vallende werknemers over een periode van 7 jaar, namelijk van 1999 tot 2005.
<P>De Commissie heeft alle door België en belanghebbende derden verstrekte informatie onderzocht en is tot de conclusie gekomen dat de maatregel van de Belgische overheid wel degelijk een vorm van steun ten behoeve van de onderneming uitmaakt. Deze profiteert aldus van de financiering door de overheid van een deel van haar bedrijfskosten, namelijk de lonen van een gedeelte van haar werknemers, zulks in tegenstelling tot de bewering van België dat de onderneming geen voordeel uit de overheidsfinanciering heeft gehaald omdat haar loonkosten per uur onveranderd zijn gebleven.
<P>In feite zijn het de loonkosten per uur ten laste van de onderneming die onveranderd zijn gebleven, terwijl de overheid de extra kosten in verband met de werktijdverkorting op zich heeft genomen. De loonkosten per eenheid product ten laste van de ondernemingen zouden nooit veranderen indien de overheid de supplementaire kosten voor zijn rekening zou nemen die voortvloeien uit nieuwe loonovereenkomsten welke financiële voordelen voor de werknemers omvatten. Het voordeel voor Cockerill ligt hem juist hierin dat de stijging van de loonkosten voor de in een loonschaal vallende werknemers niet ten laste van de onderneming is gevallen. Evenzo neemt het feit dat het initiatief tot de maatregel uitging van de werknemers en dat de onderneming deze slechts heeft goedgekeurd op voorwaarde dat zij de hieruit voortvloeiende extra kosten niet hoefde te betalen, niet weg dat het overheidsoptreden een steunmaatregel uitmaakt.
<P>Nadat de Commissie tot de conclusie is gekomen dat het optreden van de overheid een steunmaatregel uitmaakt, heeft zij ook bepaald dat deze maatregel onverenigbaar is met de gemeenschappelijke markt omdat Cockerill een staalonderneming is die valt onder de zeer restrictieve voorschriften van het EGKS-Verdrag en de Staalsteuncode, welke niet voorziet in een dergelijk type van steun. Derhalve heeft de Commissie besloten dat de reeds uitgekeerde steun moet worden terugbetaald en dat de nog niet verrichte betalingen dienen  te worden geschorst.
