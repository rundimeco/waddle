					<p align="right"><b>IP/04/1180</b></p>
<p align="right">Briselē, 2004. gada 6. oktobrī</p>
<h1>
<a name="Heading4"></a><b>Komisija iesaka sākt sarunas ar
Turciju, ievērojot zināmus nosacījumus</b></h1>
<p><b><i>Pamatojoties uz vispusīgu ziņojumu, kurā
novērtēta situācija attiecībā uz
cilvēktiesībām, demokrātiju, tiesiskumu un
mazākumtautību aizsardzību, Eiropas Komisija šodien ieteica
sākt pievienošanās sarunas ar Turciju ar noteikumu, ka
sagatavošanā esošie pamata tiesību akti stājas
spēkā. Komisija iesaka trīs pīlāru sistēmu sarunu
uzsākšanai. Pirmkārt, jāveicina sadarbība, lai
stiprinātu un atbalstītu reformas procesu Turcijā. Otrkārt,
sarunas jāpielāgo īpašām problēmām, kas
saistītas ar Turcijas pievienošanos, un visbeidzot, jārisina
ievērojami spēcīgs politiskais un kultūras dialogs,
kurā iesaistīti gan ES dalībvalstu, gan Turcijas
iedzīvotāji. Komisija ir pārliecināta, ka
pievienošanās process ir svarīgs, lai Turcijā veiktu
turpmākās reformas, un uzskata, ka pievienošanās sarunas
pēc būtības ir beztermiņa process. Pievienošanās
mērķis ir skaidrs, bet to nevar iepriekš garantēt. Komisija
turklāt iesniedza Eiropas Savienībai seku novērtējumu par
Turcijas iespējamo pievienošanos, kurā secināts, ka,
attiecīgi vadīta, šāda perspektīva, kas ir
izaicinājums gan ES, gan Turcijai, varētu sniegt nozīmīgas
iespējas abām pusēm.</i></b></p>
<p>Eiropas Padome 2002. gada decembra sanāksmē
Kopenhāgenā norādīja, ka „ja 2004. gada
decembrī, pamatojoties uz Komisijas ziņojumu un ieteikumu, Eiropas
Padome nolems, ka Turcija atbilst Kopenhāgenā noteiktajiem
politiskajiem kritērijiem, Eiropas Savienība nekavējoties
sāks pievienošanās sarunas ar Turciju”. Eiropas Padome to
vēlreiz apstiprināja Briselē 2004. gada jūnijā.
Komisijas šodien pieņemtajā lēmumā šis lūgums
ir ņemts vērā. </p>
<p><b>Komisijas ieteikumu galvenie elementi</b></p>
<p>Turcija ir guvusi <b>būtiskus panākumus</b> politiskās
reformas procesā, jo īpaši pēdējo gadu laikā
veicot konstitucionālas un likumdošanas izmaiņas
saskaņā ar pievienošanās partnerībā
noteiktajām prioritātēm. Tomēr vēl nav stājies
spēkā likums par asociācijām, jaunais sodu kodekss un likums
par apelācijas tiesām. Turklāt vēl jāpieņem
Kriminālprocesa kodekss, tiesību akti, ar ko izveido juridisko
policiju, un likums par sodu un pasākumu izpildi.</p>
<p>Turcija pieliek lielas pūles, lai nodrošinātu šo reformu
pienācīgu īstenošanu. Neraugoties uz to, tiesību akti
un <b>īstenošana jāturpina konsolidēt un
paplašināt</b>. Tas jo īpaši attiecas uz stingru politiku
cīņā pret spīdzināšanu un
ļaunprātīgu izturēšanos un noteikumu
īstenošanu attiecībā uz vārda brīvību,
reliģiskās pārliecības brīvību, sieviešu
tiesībām, Starptautiskās darba organizācijas standartiem,
tostarp arodbiedrību tiesībām un mazākumtautību
tiesībām.</p>
<p>Ņemot vērā īstenoto reformu vispārējo progresu,
ja Turcija nodrošinās, ka minētie tiesību akti stājas
spēkā, Komisija uzskata, ka <b>Turcija pietiekami atbilst
politiskajiem kritērijiem, un iesaka sākt pievienošanās
sarunas</b>. Reformu procesa neatgriezeniskums, jo īpaši tā
īstenošana būs jāpierāda ilgākā
laikposmā.</p>
<p>Jāievēro <b>uz trim pīlāriem balstīta
stratēģija</b>. <b>Pirmais pīlārs</b> attiecas uz
sadarbību, lai pastiprinātu un atbalstītu reformas procesu
Turcijā, jo īpaši saistībā ar Kopenhāgenā
noteikto kritēriju turpmāko izpildi. Lai garantētu
politiskās reformas procesa noturību un neatgriezeniskumu, ES
jāturpina cieši pārraudzīt politisko reformu
attīstību. To veiks, pamatojoties uz pārskatītu
pievienošanās partnerību, kurā noteiktas reformas procesam
prioritātes. Politisko reformu vispārēju pārskatu veiks ik
gadu, sākot ar 2005. gada beigām. Reformu gaita noteiks sarunu
panākumus. <b>Komisija ieteiks sarunas atlikt</b>, ja nopietni un
pastāvīgi tiks pārkāpti brīvības,
demokrātijas, cilvēktiesību un pamatbrīvības
ievērošanas principi un tiesiskums, uz kā balstās Eiropas
Savienība. Padome ar kvalificētu balsu vairākumu varētu
pieņemt lēmumu attiecībā uz šo ieteikumu.</p>
<p><b>Otrais pīlārs</b> attiecas uz īpašu veidu, kā
sākt pievienošanās sarunas ar Turciju. Pievienošanās
sarunas risinās Starpvaldību konferencē, jo pieņemot
lēmumus, nepieciešama vienprātība un visu ES
dalībvalstu līdzdalība. Sarunas būs
sarežģītas. Attiecībā uz katru sarunu nodaļu
Padomei jānosaka kritēriji sarunu pagaidu slēgšanai un,
vajadzības gadījumā, sākšanai, <b>iekļaujot
<i>acquis</i> īstenošanas rezultātus</b>. Pirms tiek sāktas
sarunas par attiecīgajām nodaļām, jābūt
izpildītām juridiskajām saistībām saskaņā ar
<i>acquis</i>. Iespējams būs nepieciešams ilgs pārejas
laiks. Turklāt atsevišķās jomās, piemēram,
struktūrpolitikā un lauksaimniecībā, var būt
nepieciešami īpaši pasākumi, un attiecībā uz
brīvu darbaspēka apriti jāapsver pastāvīgi
aizsardzības pasākumi. Turcijas pievienošanās radīs
būtisku finansiālu un institucionālu ietekmi. ES būs
jāformulē finanšu plāns laikposmam no 2014. gadam,
pirms sarunas varēs pabeigt.</p>
<p>Turklāt sarunu laikā Komisija uzraudzīs Eiropas
Savienības spēju pieņemt jaunas dalībvalstis un
padziļināt integrāciju, ņemot vērā Līguma
mērķus attiecībā uz kopēju politiku un
solidaritāti.</p>
<p><b>Trešais pīlārs</b> ir saistīts ar būtiski
nostiprinātu politisku un kultūras dialogu, tuvinot ES
dalībvalstu un Turcijas cilvēkus. Šajā dialogā liela
nozīme ir pilsoniskai sabiedrībai, un ES tā ir jāsekmē.
Komisija iesniegs priekšlikumus par to, kā atbalstīt
šādu dialogu.</p>
<p>Komisija ir pārliecināta, ka sarunu process būs
nozīmīgs turpmāko Turcijas reformu vadīšanā.
<b>Pēc būtības tas ir beztermiņa process, kura iznākumu
nevar iepriekš garantēt.</b> Neatkarīgi no sarunu rezultāta
vai sekojošā ratifikācijas procesa ES un Turcijas
attiecībām jānodrošina, lai Turcija pilnībā
nostiprinātos Eiropas struktūrās. Rūpīgi
jāsagatavojas Turcijas pievienošanās procesam, lai
nodrošinātu vienmērīgu integrāciju, kas neapdraud, bet
veicina Eiropas integrācijas sasniegumus piecdesmit gadu laikā.</p>
<p><b>To jautājumu izvērtēšana, kas rodas saistībā
ar Turcijas iespējamo pievienošanos</b></p>
<p><a name="_Hlt84348480"></a>Līdztekus kārtējam ziņojumam
par Turciju un savam ieteikumam Komisija iesniedza arī sīku ietekmes
pētījumu par jautājumiem, kas rodas saistībā ar
Turcijas iespējamo pievienošanos Eiropas Savienībai.
Pētījumā secina, ka Turcijas pievienošanās būtu
izaicinājums gan ES, gan Turcijai. </p>
<p>Nodrošinot labu procesa vadību, abām pusēm tiks
radītas nozīmīgas iespējas. Nepieciešamie
iestāšanās procesa sagatavošanās pasākumi
turpināsies vēl nākamajā desmitgadē. Šajā
laikā ES attīstīsies un Turcijai būs jāmainās
vēl radikālāk. <i>Acquis communautaire</i>, t.i., ES politiku un
tiesību aktu kopums, tiks turpmāk attīstīts un
pielāgots 27 vai vairāk ES valstu vajadzībām. Šī
attīstība varētu radīt arī problēmas un
iespējas saistībā ar Turcijas pievienošanos.</p>
<p>Sīkāka informācija: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a>
</p>

