					<p align="right"><b>IP/07/1445</b></p>
<p align="right">Bruxelles, 4 octombrie 2007</p>
<h1>
<a name="Heading4"></a><b>Roaming: </b><b>preţurile de consum
s-au redus cu 60% </b></h1>
<h2>
<a name="Heading7"></a><b><i>Începând din această vară,
consumatorii din Uniunea Europeană au plătit cu până la 60%
mai puţin pentru utilizarea telefoanelor mobile în timpul
deplasărilor în străină</i></b><b><i>tate. Tranziţia
operatorilor de telefonie mobilă către eurotarif se
desfăşoară conform planurilor. Aceasta este concluzia unui studiu
realizat de autorităţile de reglementare în telecomunicaţii
din cele 27 de state membre ale UE – reunite în cadrul Grupului
european al autorităţilor de reglementare (ERG) – în
colaborare cu Comisia Europeană. Începând cu data de 30 iulie,
operatorii de telefonie mobilă au respectat, în general,
cerinţele legate de introducerea unui „eurotarif” (tarife de
maxim 49 eurocenţi pe minut pentru apelurile efectuate în
străinătate şi de maxim 24 de eurocenţi pentru apelurile
recepţionate în străinătate, fără TVA) pentru
toţi clienţii serviciilor de roaming. Până la 30 august,
aproximativ 200 de milioane de consumatori din UE beneficiau deja de eurotarif.
Mulţi operatori au activat eurotariful în iulie sau august,
acţionând mai rapid decât li se cerea prin lege. Studiul ERG mai
arată că operatorii sunt, în general, pe drumul cel bun în
ceea ce priveşte punerea în aplicare a noilor dispoziţii
referitoare la transparenţă, introduse prin regulamentul privind
serviciile de roaming în UE.</i></b></h2>
<p><i>„Eurotariful este acum preţul standard oferit pentru serviciile
de roaming în UE, aşa cum ne-am propus”,</i> a spus Viviane
Reding, Comisarul UE pentru Telecomunicaţii. <i>„Sunt
încântată să constat că trecerea la eurotarif a avut
loc fără dificultăţi, datorită strânsei
colaborări dintre Comisia Europeană şi Grupul european al
autorităţilor de reglementare, precum şi datorită
sprijinului politic al Parlamentului European, pe parcursul acestei veri. Remarc
însă anumite probleme, încă nerezolvate, privind
transparenţa unor noi oferte de roaming. Cu toate acestea, în urma
discuţiilor de astăzi cu reprezentanţii ERG şi ai
Asociaţiei europene a consumatorilor, BEUC, am convingerea că
autorităţile naţionale de reglementare se vor ocupa de aceste
probleme cât mai curând posibil”.</i> </p>
<p>Roberto Viola, preşedintele ERG în 2007, şi Dániel
Pataki, viitorul preşedinte ERG în 2008, au afirmat: <i>„Grupul
european al autorităţilor de reglementare este mulţumit de
primele rezultate generate de punerea în aplicare a regulamentului.
Procesul iniţiat de către Comisie în colaborare cu ERG a pus la
dispoziţia operatorilor orientări pentru punerea în practică
a regulamentului şi a sprijinit autorităţile naţionale de
reglementare în activităţile de monitorizare. Acesta este un
exemplu foarte bun de armonizare a activităţilor
noastre”.</i></p>
<p>Studiul ERG privind serviciile de roaming dat publicităţii
astăzi oferă o perspectivă asupra modului în care s-a
desfăşurat prima fază de punere în aplicare a regulamentului
UE privind serviciile de roaming (până la sfârşitul lunii
august), precum şi o imagine de ansamblu în ceea ce priveşte
disponibilitatea eurotarifului. Studiul are la bază răspunsurile la un
chestionar trimis de autorităţile naţionale de reglementare
în telecomunicaţii furnizorilor de servicii internaţionale de
roaming din UE. Datele au provenit de la peste 80% dintre operatorii de
reţele de telefonie mobilă din UE, precum şi de la mai mulţi
furnizori de servicii importanţi din Europa. </p>
<p>Cu numai una sau două excepţii, studiul indică o foarte
bună respectare a dispoziţiilor în domeniu, în întreaga
Europă. În timp ce, în primele săptămâni după
data de 30 iulie, peste 3 milioane de abonaţi şi-au exprimat activ
interesul pentru eurotarif, multe alte milioane de
utilizatori<sup><b><a name="fnB1" href="#fn1">[1]</a></b></sup> au beneficiat
direct de acesta, întrucât furnizorii le-au pus la dispoziţie
eurotariful ca tarif standard în cursul verii. În Germania, Luxemburg,
Ţările de Jos şi Portugalia anumiţi operatori au oferit
eurotariful chiar de la 1 iulie, iar în Polonia unul dintre operatori a
făcut acest lucru la 22 iunie (a se vedea <a
href="http://europa.eu/rapid/pressReleasesAction.do?reference=IP/07/1202&format=HTML&aged=0&language=RO&guiLanguage=en">IP/07/1202</a>).
Începând cu 30 august, eurotariful a fost disponibil la scară
extinsă, numărul abonaţilor fiind de <b><i>aproximativ 200 de
milioane</i></b> în prima fază de aplicare a acestuia. Pe această
bază, se poate estima că, până la sfârşitul lunii
septembrie, au beneficiat de eurotarif peste 400 de milioane de
cetăţeni din UE. </p>
<p>Comisia a urmărit cu atenţie evoluţia situaţiei în
cursul acestei veri şi a ajuns la concluzia că mai mulţi
operatori din Europa au oferit eurotarife situate sub nivelele maxime permise
(49 eurocenţi pe minut pentru apelurile efectuate în
străinătate şi maxim 24 eurocenţi pentru apelurile
recepţionate în străinătate, fără TVA). Comisia a
constatat că cele mai mici eurotarife din Europa au fost propuse în
Ţările de Jos (20 eurocenţi atât pentru apelurile efectuate,
cât şi pentru cele recepţionate), în Regatul Unit (31,57
eurocenţi pentru apelurile efectuate şi 12,63 eurocenţi pentru
cele recepţionate), Irlanda (32,23 / 15,70 eurocenţi pentru apelurile
recepţionate), Belgia (37,19 / 23,14 eurocenţi) şi Austria (37,50
/ 20,83 eurocenţi). Acesta ar putea fi un prim indiciu privind
intensificarea concurenţei, cu toate că sunt necesare mai multe date
care să arate că şi alţi operatori urmează acest
model.</p>
<p>Conform studiului ERG, toţi operatorii de telefonie mobilă au
confirmat faptul că utilizatorii au fost contactaţi înainte de
termenul de 30 iulie pentru a fi anunţaţi în legătură
cu disponibilitatea eurotarifului, deşi o serie de autorităţi
naţionale de reglementare analizează în prezent mai multe
plângeri ale consumatorilor cu privire la lipsa de transparenţă a
anumitor oferte. Comisia este preocupată de situaţia unui operator de
telefonie mobilă belgian, care nu ar fi respectat în totalitate
cerinţele referitoare la transparenţă, formulate în
regulamentul UE privind serviciile de roaming. Acest operator a trimis
abonaţilor, in ultimele zile din luna iulie, un mesaj text (SMS) în
care se spunea că aceştia vor fi trecuţi automat la eurotarif
începând cu 30 septembrie 2007. Mesajul nu explica însă
faptul că abonaţii puteau să opteze pentru eurotarif şi mai
devreme de data propusă şi să beneficieze de acesta
până la 30 august, informaţie care nu putea fi găsită
decât pe site-ul de internet al operatorului. Comisia a informat ERG
în legătură cu această situaţie şi a cerut
autorităţii belgiene de reglementare în domeniul
telecomunicaţiilor să se ocupe de acest caz.</p>
<p>Comisia Europeană şi ERG se pregătesc să treacă la
faza următoare, monitorizarea punerii în aplicare a regulamentului UE
privind serviciile de roaming. Începând cu 30 septembrie, regulamentul
UE privind serviciile de roaming prevede ca abonaţii să primească
informaţii legate de tarife de fiecare dată când traversează
o frontieră din interiorul UE. De asemenea, Comisia are în
pregătire un raport către Parlamentul European – care va fi
finalizat la sfârşitul anului 2008 – privind efectele
introducerii eurotarifului asupra concurenţei, modul în care tarifele
naţionale s-au schimbat sau nu în funcţie de acesta, precum
şi privind evoluţia tarifelor pentru SMS şi serviciile de roaming
de date. Comisia lansează o serie de studii având ca obiect tarifele
pentru SMS şi serviciile de roaming de date, în timp ce ERG
urmează să-şi înceapă în octombrie exerciţiul
de colectare de informaţii detaliate.<i> </i>Un prim raport al ERG
către Comisie pe această temă este aşteptat pentru luna
decembrie.<i> </i></p>
<p><b>Informaţii generale:</b></p>
<p>Noul regulament UE privind serviciile de roaming (în vigoare de la data
de 30 iunie 2007) le impune operatorilor să pună la dispoziţia
clienţilor şi să ofere în mod activ un eurotarif
înainte de 30 iulie (a se vedea <a
href="http://europa.eu/rapid/pressReleasesAction.do?reference=IP/07/870&format=HTML&aged=1&language=RO&guiLanguage=en">IP/07/870</a>),
precum şi să-i treacă pe abonaţi la eurotarif la o lună
după ce aceştia au ales un eurotarif sau cel târziu la 30
septembrie 2007 în cazul în care abonaţii nu şi-au exprimat
nicio opţiune. Eurotariful presupune ca tariful pe minut pentru roaming
să nu depăşească 49 eurocenţi pentru apelurile
efectuate în străinătate şi 24 eurocenţi pentru cele
primite (fără TVA). Eurotariful va fi redus în 2008 şi
2009.<br>Mai multe informaţii despre roaming sunt disponibile la: </p>
<p><a href="http://ec.europa.eu/roaming/">http://ec.europa.eu/roaming/</a> </p>
<p>Situaţia eurotarifului în cele 27 de ţări membre: <a
href="http://ec.europa.eu/information_society/activities/roaming/implementation/benchmark/">http://ec.europa.eu/information_society/activities/roaming/implementation/benchmark/</a>
</p>
<p><a name="_Hlt178651780"></a><a name="_Hlt178651781"></a><a name="_Hlt178649338"></a><a name="_Hlt178649339"></a>Pentru
informaţii despre Regulamentul UE privind serviciile de roaming a se vedea
şi <a
href="http://europa.eu/rapid/pressReleasesAction.do?reference=MEMO/07/251&format=HTML&aged=1&language=RO&guiLanguage=en">MEMO
07/251</a>. </p>
<hr><p><sup><b><a name="fn1" href="#fnB1">[1]</a></b></sup> 	Conform unui studiu
AFP, la 30 iulie 35 de milioane de utilizatori de servicii de telefonie
mobilă din Germania beneficiau deja de eurotarif. </p>


