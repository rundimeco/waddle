					<p align="right"><b>IP/06/1698</b></p>
<p align="right">Bruxelles, 7 decembrie 2006</p>
<h1>
<a name="Heading3"></a><b>Erasmus @ 20: </b><b>Comisia lansează
festivităţile de aniversare a programului său educaţional
reprezentativ</b></h1>
<h2>
<a name="Heading6"></a><b><i>José-Manuel Barroso, Preşedintele
Comisiei Europene, şi Ján Figel’, Comisarul pentru educaţie
şi formare profesională, au lăudat astăzi programul ERASMUS
pentru rolul său de lider în modernizarea sistemelor universitare
europene.</i></b><b><i> Aceştia au îndemnat ca acest rol să fie
consolidat în continuare cu ocazia lansării festivităţilor
de aniversare a celor 20 de ani ai programului, astăzi la Bruxelles.
Programul ERASMUS încurajează mobilitatea studenţilor şi a
profesorilor şi promovează proiecte de cooperare interuniversitare la
nivel trans-naţional, în întreaga Europă. La ora
actuală, acesta acoperă nouă din zece entităţi
universitare europene.</i></b></h2>
<p>Preşedintele Comisiei Europene, José-Manuel Barroso, a declarat:
<i>„ERASMUS a devenit mult mai mult decât un simplu program
educaţional. Acesta oferă multor studenţi universitari europeni
oportunitatea de a trăi pentru prima dată într-o ţară
străină şi are deja reputaţia de a fi un fenomen social
şi cultural. Acest program este un excelent exemplu care arată ce se
poate obţine în domeniul educaţiei printr-o acţiune
coordonată la nivel european şi este de bun augur pentru succesul
Institutului European de Tehnologie, propus recent, care – la fel ca
şi Erasmus acum 20 de ani – este un concept nou care reprezintă
o viziune şi o convingere conform cărora o acţiune
coordonată la nivel european aduce o mai mare valoare adăugată
decât suma unor excelente iniţiative individuale.”</i></p>
<p>Jan Figel’, Comisarul pentru educaţie, formare profesională,
cultură şi multilingvism, a declarat: <i>„Erasmus a fost şi
este un factor-cheie pe calea internaţionalizării şi,
întrucâtva, a „europenizării” sistemelor universitare
ale UE. De asemenea, lunile petrecute în străinătate
reprezintă o răscruce în viaţa a mii de persoane: 80% dintre
participanţi sunt primii din familia lor care efectuează o
perioadă de studii în străinătate”. </i>În
concluzie: <i>„Printre provocările rămase, bursele ERASMUS sunt
încă insuficiente pentru a permite studenţilor cu mijloace
financiare mai reduse să se bucure de beneficiile programului. De asemenea,
Comisia îndeamnă statele membre să intensifice sprijinul acordat
programului ERASMUS, pentru a oferi această posibilitate şi mai multor
studenţi, îndeosebi celor care provin dintr-un mediu mai puţin
privilegiat.”</i></p>
<p>Programul ERASMUS a fost adoptat în <b>iunie </b>1987, <b>3 224 de
studenţi </b>participând la acesta în primul an. În 2005,
numărul studenţilor se ridicase la <b>144 032</b>, respectiv
<b>aproape 1% din numărul total al studenţilor europeni.
</b>Proporţia este mai mare în ceea ce priveşte profesorii
universitari, dat fiind că mobilitatea profesorilor în cadrul
programului ERASMUS reprezintă 1,9% din numărul total al profesorilor
europeni, respectiv 20 877 de persoane. </p>
<p>În ultimii douăzeci de ani, mai bine de un milion şi
jumătate de studenţi – 60% fiind studente – au beneficiat
de burse ERASMUS, iar <b>Comisia Europeană intenţionează să
ajungă la un total de 3 milioane până în 2012.</b> </p>
<p><b>Două caracteristici esenţiale</b> diferenţiază
programul ERASMUS de alte programe educaţionale comunitare: </p>
<ul>
<li>Studiile efectuate confirmă că participarea la programul ERASMUS
poate fi un <b>atu-cheie când este vorba de găsirea unui loc de
muncă</b> – o perioadă de studii în străinătate
fiind o experienţă apreciată de angajatorii din zilele noastre.
</li></ul><p>•		ERASMUS a fost şi continuă să fie un
<b>vector de schimbare în sistemul universitar european.</b> Acesta a
contribuit la remodelarea sistemelor universitare în Europa prin
intermediul Procesului de la Bologna, o iniţiativă majoră
menită să simplifice diversitatea sistemelor universitare europene,
care acoperă, la ora actuală, 45 de ţări. De menţionat
în acest sens că toate universităţile din UE, care
figurează în sistemul de clasificare Shanghai, participă la
programul ERASMUS. </p>
<p>Festivităţile de aniversare a programului ERASMUS în 2007
coincid cu cele dedicate celei de-a cincizecea aniversare a Tratatelor de la
Roma. Programul ERASMUS se deosebeşte prin faptul că este unul dintre
cele mai concrete şi cunoscute exemple ale progreselor înregistrate
în cincizeci de ani de integrare europeană. <br>Vezi de asemenea: <a
href="http://europa.eu/rapid/pressReleasesAction.do?reference=MEMO/06/466&format=HTML&aged=0&language=EN&guiLanguage=fr">MEMO/06/466</a>
şi <a
href="http://europa.eu/rapid/pressReleasesAction.do?reference=MEMO/06/467&format=HTML&aged=0&language=EN&guiLanguage=fr">MEMO/06/467</a></p>
<p><a
href="http://ec.europa.eu/education/erasmus20_en.html">http://ec.europa.eu/education/erasmus20_en.html</a></p>

