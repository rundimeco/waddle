					<p align="right"><b>IP/04/1191</b></p>
<p align="right">Brussel, 6 October 2004</p>
<h1>
<a name="Heading4"></a><b>L-Istati Uniti -Boeing: L-UE tieħu
l-Istati Uniti quddiem id-WTO fuq sussidji mogħtija
lill-Boeing</b></h1>
<p><b><i>Illum, l-UE talbet konsultazzjonijiet ma’ l-Istati Uniti
fl-Organizazzjoni Dinjija tal-Kummerċ (WTO) fuq sussidji allegatament
mogħtija lill-Boeing. L-UE temmen li dawn is-sussidji huma fi ksur serju
tal-Ftehim tad-WTO fuq is-Sussidji u l-Miżuri Kompensatorji. L-Istati Uniti
qajmu każ rigward l-appoġġ Ewropew lill-Airbus aktar qabel
fil-ġurnata. Il-Kummissarju għall-Kummerċ ta’ l-UE Pascal
Lamy qal: “Il-mossa ta’ l-Istati Uniti fil-WTO rigward
l-appoġġ Ewropew lill-Airbus hija ovvjament tentattiv biex iddawwar
l-attenzjoni minn fuq it-tnaqqis ta’ qawwa li ġabet fuqha nnifisha
l-Boeing. Turi wkoll li l-Istati Uniti qatt ma kienu serjament interessati li
jfittxu li jinnegozjaw mill-ġdid il-Ftehim Bilaterali eżistenti 92 UE
- l-Istati Uniti, li dawn ta’ l-aħħar ilhom il-ħin kollu
jiksru.  Jekk din hija t-triq li għażlu l-Istati Uniti, aħna
naċċettaw l-isfida, l-aktar għaliex wasal iż-żmien li
jintemmu s-sussidji enormi illegali li qed tagħti l-Istati Uniti
lill-Boeing u li jagħmlu ħsara lill-Airbus, b’mod partikolari
dawk mogħtija għall-programm 7E7 ġdid tal-Boeing   Madankollu,
hija ħasra li l-Istati Uniti għażlu li jidħlu
għal-litigazzjoni li tista’ tiddestabilizza l-kummerċ u
l-investiment , inkluż il-proġett 7E7 tal-Boeing.  Dawk li jaħdmu
fl-industrija ta’ l-aerospazju fuq iż-żewġ naħat
ta’ l-Atlantiku jistgħu jqumu għada filgħodu u jsibu
x-xogħol tagħhom aktar inċert.” </i></b></p>
<p>Għal ħafna snin il-Gvern ta’ l-Istati Uniti ssussidja
lill-Boeing, primarjament billi ħallas l-ispejjeż tar-riċerka u
l-iżvilupp min-NASA, id-Dipartiment tad-Difiża, id-Dipartiment
tal-Kummerċ u aġenziji oħra tal-gvern.  Sa mill-1992 il-Boeing
irċeviet madwar $ 23 biljun f’sussidji mill-Istati Uniti. Barra minn
hekk, il-Gvern ta’ l-Istati Uniti jkompli jagħti lill-Boeing madwar
200 miljun USD kull sena f’ sussidji ta' l-esportazzjoni taħt l-Att
ta' l-Esklużjoni tad-Dħul Extraterritorjali (Extraterritorial Income
Exclusion Act) (is-suċċessur tal-“FSC” - Foreign Sales
Corporations legislation), minkejja deċiżjoni tad- WTO li ddikjarat
b’mod espress dawn is-sussidji bħala illegali. </p>
<p>Il-ksur l-aktar riċenti u skandaluż jikkonsisti f’sussidji
enormi ta’ madwar US $ 3.2 biljun, inter alia fil-forma ta’ tnaqqis
mit-taxxa u eżenzjonijiet u għajnuna għall-infrastruttura
għall-iżvilupp u l-produzzjoni  tad-7E7 tal-Boeing, magħruf ukoll
bħala « Dreamliner &#187;. L-evidenza li l-Kummissjoni
Ewropea ġabret matul is-snin turi b’mod ċar li s-sussidji
msemmija hawn fuq jiksru l-Ftehim tad-WTO fuq is-Sussidji u Miżuri
Kompensatorji.</p>
<p>Barra minn dan, huma kisru wkoll il-Ftehim tal-1992 bejn l-UE u l-Istati
Uniti fuq il-Kummerċ ta’ l-Inġenji ta’ l-Ajru Ċivili
Kbar (Agreement on Trade in Large Civil Aircraft) li jirregola
preċiżament il-forom u l-livell ta' għajnuna mill-gvern li
l-Istati Uniti u l-UE jagħtu lill-Boeing u lill-Airbus rispettivament. </p>
<p>Minkejja stedin kontinwu mill-Kummissjoni, l-Istati Uniti rrifjutaw għal
aktar minn sentejn li jieħdu sehem f’konsultazzjonijiet bilaterali
stipulati bil-Ftehim tal-1992. </p>
<p>Madankollu, wara talba ta’ l-Istati Uniti ta’ ftit gimgħat
ilu biss, il-Kummissjoni qablet li tiddiskuti l-kwistjoni ta’
reviżjoni possibbli għall-Ftehim ta’ l-1992, dejjem jekk din
tkun tkopri l-forom kollha ta’ sussidji li jinkludu wkoll dawk użati
fl-Istati Uniti, u li l-Istati Uniti jġibu kull sussidju għall-Boeing
7E7 f’konformita’ mal-Ftehim tal-1992.  </p>
<p>Fl-aħħar, u eżattament meta dawn id-diskussjonijiet kienu
għaddejjin (l-aktar riċenti f’laqgħa kostruttiva fis-16
ta’ Settembru),  l-Istati Uniti talbu għall-konsultazzjonijiet
mad-WTO fuq l-għajnuna Ewropea lill-Airbus.  Dan jissuġġerixxi li
t-talba ta’ l-Istati Uniti għan-negozjati mill-ġdid tal-Ftehim
tal-1992 qatt ma kienet partikolarment serja.    </p>
<p><b>Proċeduri ta’ konsultazzjoni u arranġament tat-tilwim
tad-WTO</b></p>
<p>L-ewwel pass fil-proċess ta’ arranġament ta’ tilwima
fid-WTO huwa talba għall-konsultazzjoni mill-membru li qiegħed
jilmenta. L-imħarrek għandu għaxart ijiem sabiex iwieġeb
għat-talba u se jidħol f’konsultazzjoni fi żmien perjodu
ta’ mhux aktar minn 30 jum (sakemm iż-żewġ partijiet ma
jiftehmux bejniethom mod ieħor). Il-konsultazzjoni għandha timmira li
ssib soluzzjoni pożittiva għall-kwistjoni involuta.</p>
<p>Jekk il-konsultazzjonijiet jonqsu milli jwasslu għal ftehim dwar
it-tilwima fi żmien 60 jum wara d-data ta’ riċevuta tat-talba
għall-konsultazzjoni, il-parti li qiegħda tilmenta tista’ titlob
lill-Korp għall-arranġament tat-Tilwim (DSB) sabiex iwaqqaf Panel
(madankollu, il-parti li qiegħda tilmenta tista’ titlob għal
panel matul il-perjodu ta’ 60 jum jekk iż-2 partijiet jikkonsidraw li
l-konsultazzjonijiet naqsu milli jwasslu għal ftehim). </p>
<p>Ladarba l-membri tal-panel jiġu nnominati, il-proċedura hija li
l-parti li qiegħda tilmenta għandha bejn 3 u 6 gimgħat sabiex
tressaq l-ewwel sottomissjoni tagħha bil-miktub u l-parti li kontriha
qiegħed isir l-ilment għandha 2/3 ġimgħat sabiex
twieġeb.  Isegwu żewġ seduti orali u t-tieni sottomissjoni
bil-miktub.   Fuq medja, proċedura ta’ panel iddum 12-il xahar.  Din
tista’ tkun segwita minn appell li ma għandux idum iżjed minn 90
jum. </p>
<p>Għal aktar informazzjoni: </p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a>
</p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

