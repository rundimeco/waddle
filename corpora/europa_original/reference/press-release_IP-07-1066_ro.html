					<p align="right"><b>IP/07/1066</b></p>
<p align="right">Bruxelles, 11 iulie 2007</p>
<h1>
<a name="Heading3"></a><b>Comisia adoptă Cartea albă privind
sportul</b></h1>
<h2>
<a name="Heading6"></a><b><i>Comisia Europeană a adoptat astăzi prima
sa iniţiativă globală privind sportul. Obiectivul
cărţii albe este de a oferi o orientare strategică privind rolul
sportului în UE.</i></b><b><i> Aceasta recunoaşte rolul social şi
economic important al sportului şi respectă în acelaşi timp
cerinţele dreptului comunitar. Cartea albă este rezultatul unor
consultări ample desfăşurate în ultimii doi ani cu
organizaţii sportive, precum comitetele olimpice şi federaţiile
de sport, cât şi cu statele membre şi alţi factori, inclusiv
consultările online lansate în luna februarie a acestui an la care
Comisia a primit 777 de răspunsuri.</i></b></h2>
<p>Ján Figel’, comisarul european pentru educaţie, formare
profesională, cultură şi tineret, inclusiv sport, a declarat:<i>
„Această carte albă reprezintă contribuţia Comisiei la
dezbaterea europeană privind importanţa sportului în viaţa
noastră de zi cu zi. Ea îmbunătăţeşte
vizibilitatea sportului în procesul de elaborare de politici comunitare,
sensibilizează cu privire la nevoile şi caracteristicile specifice ale
sectorului sportiv şi identifică acţiuni suplimentare
corespunzătoare la nivelul UE.”</i></p>
<p>Comisarul a concluzionat: <i>„Punerea în aplicare a
cărţii albe poate contribui la pregătirea drumului către o
acţiune de sprijin viitoare a UE în sectorul sportiv, având
în vedere că ultimul Consiliu European a redeschis posibilitatea
includerii în tratat a unei dispoziţii privind sportul.”</i>
</p>
<p>Cartea albă privind sportul reprezintă <b>prima
iniţiativă globală în sectorul sportului </b>a Comisiei.
</p>
<p>Cartea albă respectă principiul subsidiarităţii, al
autonomiei organizaţiilor sportive, precum şi cadrul juridic comunitar
actual. Aceasta dezvoltă conceptul de <b>specificitate a sportului
</b>în limitele competenţelor existente ale UE.</p>
<p>Iniţiativa contribuie, de asemenea, la asigurarea
<b>clarităţii juridice pentru factorii implicaţi</b>. Pentru
prima dată, Comisia face bilanţul jurisprudenţei CEJ (Curţii
Europene de Justiţie) şi a deciziilor Comisiei în domeniul
sportului.</p>
<p>De asemenea, cartea albă înaintează propuneri pentru
acţiuni concrete într-un <b>plan de acţiune detaliat care
poartă numele lui Pierre de Coubertin</b>. Planul de acţiune
abordează în special aspecte societale şi economice ale
sportului, precum sănătatea publică, educaţia, incluziunea
socială, voluntariatul, relaţiile externe şi finanţarea
sportului.</p>
<p>Se preconizează instituirea unui <b>dialog structurat</b> cu
organizaţii sportive precum federaţiile europene de sport,
organizaţiile tutelare europene şi naţionale, şi anume
comitetele europene şi naţionale olimpice, şi cu
organizaţiile sportive europene neguvernamentale.</p>
<p>În anii următori, cartea albă va orienta Comisia în ceea
ce priveşte activităţile sale legate de sport. Propunerile
cuprinse în planul de acţiune includ următoarele:</p>
<ul>
<li>dezvoltarea unor noi linii directoare privind activitatea fizică
şi instituirea unei reţele comunitare pentru încurajarea
activităţilor fizice destinate să
îmbunătăţească sănătatea.</li>
<li>facilitarea unei strategii comunitare coordonate pentru combaterea
dopajului, de exemplu prin sprijinirea unei reţele de organizaţii
naţionale antidoping.</li>
<li>organizarea decernării unui certificat european pentru şcolile
care sprijină în mod dinamic activităţile fizice.</li>
<li>lansarea unui studiu privind voluntariatul în domeniul sportiv.</li>
<li>îmbunătăţirea oportunităţilor de sprijinire a
incluziunii şi integrării sociale prin activităţi sportive,
prin intermediul mobilizării unor programe şi fonduri comunitare,
precum Progres, Învăţare continuă, Tineretul în
acţiune, Europa pentru cetăţeni, Fondul Social European, Fondul
European de Dezvoltare Regională, precum şi Fondul European de
Integrare.</li>
<li>promovarea schimburilor de informaţii operaţionale şi de
experienţă privind prevenirea incidentelor violente şi rasiste
dintre forţele de ordine şi organizaţiile sportive.</li>
<li>promovarea folosirii sportului ca instrument în politica de dezvoltare
comunitară.</li>
<li>dezvoltarea alături de statele membre a unei metode europene de
statistică pentru măsurarea impactului economic al sportului.</li>
<li>realizarea unui studiu privind finanţarea în statele membre a
sportului de masă şi a sportului pentru toţi, atât din surse
publice, cât şi private, precum şi privind impactul
schimbărilor constante din acest sector.</li>
<li>realizarea unei evaluări pentru a oferi o perspectivă clară
asupra activităţilor agenţilor jucătorilor în UE,
precum şi a unei evaluări pentru a constata dacă este
necesară întreprinderea de acţiuni la nivel comunitar.</li>
<li>instituirea unei structuri de dialog mai eficiente privind sportul la
nivelul UE, inclusiv organizarea unui forum anual al sportului european.</li>
<li>propunerea către statele membre a întăririi cooperării
politice privind sportul printr-o agendă recurentă consolidată,
priorităţi comune şi o raportare periodică către
miniştrii sportului din UE.</li>
<li>încurajarea înfiinţării unor comitete europene pentru
dialog social în sectorul sportului şi sprijinirea angajatorilor
şi angajaţilor în acest sens.</li></ul><p>Cartea albă
privind sportul va fi acum înaintată Parlamentului European,
Consiliului, Comitetului Economic şi Social European şi Comitetului
Regiunilor, iar concluziile sale vor fi prezentate miniştrilor sportului
din UE.</p>
<p>În octombrie, Comisia va organiza o conferinţă pentru a
discuta despre cartea albă împreună cu factorii interesaţi
din sectorul sportului.</p>
<p>Cartea albă se poate consulta la adresa: <a
href="http://ec.europa.eu/sport/index_en.html">http://ec.europa.eu/sport/index_en.html</a></p>
<p>A se consulta, de asemenea: <a
href="http://europa.eu/rapid/pressReleasesAction.do?reference=MEMO/07/290&format=HTML&aged=0&language=EN&guiLanguage=en">MEMO/07/290</a>.</p>

