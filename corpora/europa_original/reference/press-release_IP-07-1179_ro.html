					<p align="right"><b>IP/07/1179</b></p>
<p align="right">Bruxelles, 26 iulie 2007</p>
<h1>
<a name="Heading4"></a><b>Eurobarometru: europenii doresc o mobilitate
mai bună</b></h1>
<h2>
<a name="Heading7"></a><b><i>Cu toate că maşina personală
rămâne principalul mijloc de transport al cetăţenilor UE,
aceştia sunt conştienţi de impactul acesteia asupra
situaţiei mediului şi a traficului. Conform unui recent sondaj de
opinie realizat de Eurobarometru, publicat astăzi, majoritatea europenilor
sunt în favoarea măsurilor care promovează utilizarea
transportului public şi susţin o mobilitate mai durabilă.
Sondajul a arătat, de asemen</i></b><b><i>ea, poziţia
cetăţenilor faţă de securitatea transportului aerian şi
drepturile pasagerilor care utilizează transportul aerian.</i></b></h2>
<p>„Acest sondaj arată, în mod clar, faptul că mobilitatea
ocupă un loc important în viaţa cetăţenilor UE, precum
şi faptul că aceştia pretind un sistem de transport sigur şi
de calitate superioară” a declarat Jacques Barrot,
vicepreşedintele Comisiei Europene responsabil cu transportul.
„Lucrăm la o politică de transport axată, evident, pe
nevoile şi aşteptările cetăţenilor noştri
după cum reiese din sondaj: o mai bună protecţie a mediului, un
grad de securitate mai ridicat, o congestie a traficului din marile oraşe
mai redusă şi drepturi ale consumatorilor mai bine
protejate.”</p>
<p>Sondajul realizat de Eurobarometru a inclus toate cele 27 de state membre din
Uniunea Europeană şi a fost realizat pe un eşantion ales la
întâmplare, de aproximativ 26 000 de respondenţi, pe teme
referitoare la politica în domeniul transporturilor a UE, inclusiv
transportul urban, aspecte legate de mediu şi trafic, siguranţa
zborurilor şi drepturile pasagerilor. Principalele constatări sunt
următoarele:</p>
<ul>
<li>Transportul motorizat privat este predominant în Uniunea
Europeană: 81% dintre cetăţenii UE posedă o maşină
în gospodăria lor. Majoritatea cetăţenilor UE (51%)
declară că maşina este <b>principalul lor mijloc de
transport</b>, după care urmează transportul public (21%), mersul pe
jos (15%) şi motocicleta (2%).</li>
<li><b>Îmbunătăţirea transportului public</b>, respectiv un
orar mai bun (29%) şi legături mai bune spre destinaţiile
regulate (28%), i-ar putea încuraja pe acei cetăţeni care
îşi folosesc în primul rând maşina pentru mobilitatea
zilnică să conducă mai rar. Cu toate acestea, un procent
important (22%) de utilizatori de maşini declară că sub nicio
formă nu şi-ar folosi mai puţin maşina.</li>
<li>Marea majoritate a cetăţenilor UE (78%) sunt de părere
că tipul de maşină şi modul în care oamenii o
utilizează au un <b>impact important asupra mediului.</b> Majoritatea
respondenţilor (35%) consideră că cel mai bun mijloc de a
<b>reduce emisiile de dioxid de carbon (CO<sub>2</sub>)</b> cauzate de
transportul rutier ar fi să se permită numai vânzarea vehiculelor
mai puţin poluante. Alţi 30% consideră că emisiile de
CO<sub><b>2</b></sub> ar putea fi reduse cel mai eficient prin promovarea
achiziţionării de vehicule eficiente din punctul de vedere al
consumului de carburanţi prin acordarea unor stimulente fiscale. </li>
<li>Atunci când au fost întrebaţi care a fost metoda
folosită, dacă a fost cazul, în ultimul an pentru a <b>economisi
carburanţi</b>, mai mult de jumătate dintre respondenţii care
sunt şoferii principali ai unei maşini în gospodăria lor au
încercat să realizeze acest lucru fie prin adaptarea stilului lor de
condus (57%) fie prin practicarea mai intensă a mersului pe jos sau cu
bicicleta (56%). Un număr mai mic de respondenţi au utilizat mai des
transportul public (26%) sau au trecut la o maşină care consumă
mai puţin carburant (25%), în timp ce 16% nu au recurs la niciuna
dintre metodele indicate în chestionar, iar 4% au aplicat <i>toate
</i>metodele menţionate pentru a economisi carburanţi.</li>
<li>Conform părerii a 36% dintre cetăţenii UE, cea mai bună
metodă de a <b>încuraja utilizarea biocarburanţilor </b>este
ieftinirea acestora prin stimulente fiscale. A doua metodă, preferată
de 32% dintre respondenţi, este definirea unor standarde obligatorii pentru
fabricanţi care să impună producerea de maşini care
utilizează biocarburanţi. </li>
<li>Trei din patru (74%) cetăţeni UE sunt conştienţi că
tipul maşinii şi modul în care este utilizată
influenţează semnificativ <b>situaţia traficului</b> din zona
învecinată. O majoritate copleşitoare (90% dintre
respondenţi) consideră că situaţia traficului din zona lor
ar trebui ameliorată prin intermediul unui sistem de transport public
îmbunătăţit (49%), introducerea de limitări în
centrul oraşelor (17%), limite de viteză (17%) sau prin taxe pentru
utilizarea drumurilor (5%).</li>
<li>Puţin peste jumătate din cetăţenii UE sunt dispuşi
<b>să plătească mai mult pentru a folosi un mijloc de transport
mai puţin poluant </b>(54%). Cu toate acestea, majoritatea europenilor
(60%) nu sunt de acord ca toţi utilizatorii de drumuri să
plătească taxe de drum din cauza congestiei traficului şi a
pagubelor aduse mediului, în timp ce 35% sunt de acord cu această
măsură.</li>
<li>O mare parte dintre cetăţenii UE (38%) au declarat că
folosesc rar mijloacele de transport aerian şi, prin urmare, nu au
competenţa necesară pentru a răspunde întrebărilor
privind <b>controalele de securitate din aeroporturi.</b> Majoritatea
respondenţilor care folosesc mijloacele de transport aerian sunt de
părere că controalele de securitate din aeroporturi sunt adecvate
(61%), un sfert (24%) consideră că sunt insuficiente şi numai 16%
consideră că sunt excesive. În final, 46% dintre
cetăţenii UE se consideră informaţi cu privire la
<b>drepturile pasagerilor</b> în aeroporturi pe teritoriul UE, în timp
ce 49% nu le cunosc. Dintre cei din urmă, aproximativ două treimi nu
utilizează niciodată avionul, iar o treime au declarat că
nu-şi cunosc drepturile cu toate că utilizează mijloacele de
transport aerian.</li></ul><p>Raportul complet al Eurobarometrului este
disponibil la adresa de internet:</p>
<p><a
href="http://ec.europa.eu/public_opinion/index_en.htm">http://ec.europa.eu/public_opinion/index_en.htm</a></p>

