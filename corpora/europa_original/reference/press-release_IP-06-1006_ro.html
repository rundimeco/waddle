					<p></p>
<p align="right"><b>IP/06/1006</b></p>
<p align="right">Bruxelles, 18 iulie 2006</p>
<p></p>
<h1>
<a name="Heading6"></a><b>Strategia „Locuri de muncă
şi creştere“ în acţiune:</b><b> primul târg al
locurilor de muncă desfăşurat la scară europeană
urmează să aibă loc în septembrie</b></h1>
<p><b><i>Peste 250 de orăşele şi oraşe europene vor
participa la 29 şi 30 septembrie la primul târg al locurilor de
muncă desfăşurat vreodată la scară europeană.
Acest eveniment, care face parte din Anul european al mobilităţii
lucrătorilor al UE, va include o gamă de activităţi şi
oportunităţi care să le permită vizitatorilor să se
informeze cu privire la munca în alte ţări europene şi la
alte profesii. Vor fi organizate târguri ale locurilor de muncă
în toate cele 25 de ţări membre  UE, precum şi în
Islanda, Norvegia, Bulgaria, România şi Elveţia. Vladimír
Špidla, comisarul european responsabil cu Ocuparea Forţei de
Muncă, Probleme Sociale şi Şanse Egale, va dezvălui mai
multe detalii cu privire la târg astăzi, când va anunţa de
asemenea acordarea premiului pentru mobilitatea lucrătorilor
2006.</i></b></p>
<p>„Acest târg al locurilor de muncă este un alt pas
înainte important în ceea ce priveşte materializarea
mobilităţii lucrătorilor UE“, a declarat Vladimír
Špidla, comisarul european responsabil cu Ocuparea Forţei de
Muncă, Probleme Sociale şi Şanse Egale. „La începutul
acestui An european al mobilităţii lucrătorilor, a fost creat
noul portal al locurilor de muncă EURES, pe care au fost postate un milion
de locuri de muncă şi au fost luate anumite decizii pozitive
referitoare la eliminarea restricţiilor privind libera circulaţie a
lucrătorilor UE. În a doua parte a anului, avem ocazia să
prezentăm la nivel local mesajul nostru cu privire la faptul că
mobilitatea lucrătorilor este un lucru pozitiv pentru lucrători,
întreprinderi şi economie în general.“</p>
<p>Târgul european al locurilor de muncă este una din componentele
principale ale Anului european al mobilităţii lucrătorilor 2006.
Menite să îi ajute pe europeni să afle mai multe despre ceea ce
presupune munca în străinătate şi schimbarea profesiei,
activităţile târgului vor include organizarea la scară mare
de târguri ale locurilor de muncă în oraşe precum Leipzig,
Helsinki, Stockholm, Copenhaga, Bruxelles, Poznan şi Marsilia, importante
„Job Tours“ în Regatul Unit şi un autobuz al
mobilităţii care va face turul a nouă ţări UE,
plecând din Paris la 22 septembrie şi ajungând la Bruxelles la 17
octombrie. </p>
<p>Vizitatorii târgului locurilor de muncă vor fi informaţi nu
numai cu privire la oportunităţile de angajare în Europa, dar
şi la modalitatea de a se muta în altă ţară sau
regiune. Vor fi prezente, pentru a oferi sfaturi, şi persoane care
şi-au schimbat deja profesia şi care au lucrat în altă
ţară.</p>
<p>Premiul mobilităţii lucrătorilor 2006 va răsplăti o
organizaţie, o întreprindere şi o persoană care au
contribuit activ la promovarea mobilităţii pe perioada Anului european
al mobilităţii lucrătorilor. Prezentarea candidaturilor poate
începe astăzi, iar câştigătorii vor primi premiul de la
comisarul Špidla, în cadrul conferinţei de încheiere a
Anului european al mobilităţii lucrătorilor, care va avea loc
în Franţa, la 11 decembrie. </p>
<p>Anul european al mobilităţii lucrătorilor îşi
propune să promoveze o mai mare mobilitate a lucrătorilor în
sectoare, calificări şi ţări noi, în întreaga UE.
Numai 2% din europeni trăiesc în altă ţară membră
UE decât ţara lor de origine, situaţie care în mare parte a
rămas neschimbată în ultimii 30 de ani. Durata medie a unui loc
de muncă în UE este de 10,6 ani, în timp ce în SUA este de
6,5 ani. </p>
<p><a
href="http://ec.europa.eu/eures/home.jsp?lang=en">http://ec.europa.eu/eures/home.jsp?lang=en</a></p>
<p><a
href="http://ec.europa.eu/employment_social/workersmobility_2006/index.cfm?language=EN">http://ec.europa.eu/employment_social/workersmobility_2006/index.cfm?language=EN</a></p>
<p>Pentru consultarea listei detaliate a evenimentelor, a se vedea <a
href="http://europa.eu/rapid/pressReleasesAction.do?reference=MEMO/06/290&format=HTML&aged=0&language=EN&guiLanguage=fr">MEMO/06/290</a>.</p>

