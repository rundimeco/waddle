					<p align="right"><b>IP/05/1179</b></p>
<p align="right">V Bruselu dne 23. září 2005</p>
<h1>
<a name="Heading4"></a><b>Evropský den jazyků: polovina
obyvatel EU dokáže komunikovat v jiném než
mateřském jazyce</b></h1>
<p><b><i>Dne 26. září oslavuje Evropa svoji jazykovou
rozmanitost.  Evropský den jazyků, který od roku 2001
každoročně pořádá Rada Evropy, si klade za
cíl podporovat studium jazyků ve všech věkových
skupinách a zdůraznit důležitost jazykové rozmanitosti.
Na studium jazyků vynaloží Evropská unie každý rok
více než 30 milionů EUR. </i></b></p>
<p>V předvečer Evropského dne jazyků evropský
komisař pro výchovu, vzdělávání, kulturu a
mnohojazyčnost Ján Figel’ prohlásil: „<i>Jak
říká jedno slovenské přísloví - „Kolik
jazyků znáš, tolikrát jsi člověkem“. Dnes
zveřejněný výzkum ukazuje, že čím jsou
respondenti mladší, tím roste pravděpodobnost, že
dokáží hovořit cizím jazykem. Jsem
přesvědčen, že dnešní mladá generace
plně přispěje k obohacení evropské
mnohojazyčné společnosti.“</i></p>
<p>U příležitosti letošního Evropského dne
jazyků zveřejňuje Evropská komise výsledky
průzkumu, který provedl Eurobarometr v červnu loňského
roku a který je zaměřen na znalosti jazyků evropských
občanů.</p>
<p>Výsledky ukazují následující:</p>
<p>- <b>50 % evropské populace uvádí, že dokáže
hovořit cizím jazykem</b> (výsledek byl zhruba stejný jako v
roce 2001, kdy 47 % populace EU 15 uvedlo, že dokáže hovořit
nejméně jedním cizím jazykem). Výsledky se v
jednotlivých zemích značně liší: 29 %
maďarské populace, 30 % britské populace a 36 % portugalské,
italské a španělské populace uvádí, že
hovoří pouze svým mateřským jazykem, zatímco 99 %
lucemburské populace ovládá minimálně dva jazyky;</p>
<p>- <b>angličtinu jako druhý jazyk ovládá třetina
populace EU. </b>Následuje němčina (12 %), která o něco
málo předčila francouzštinu (11 %) jako druhý
nejčastěji používaný cizí jazyk v EU, a to
vzhledem ke skutečnosti, že je široce používána v
zemích, které přistoupily k EU v loňském roce;
rozšíření v roce 2004 pozvedlo ruštinu na
čtvrté místo a nyní se spolu se španělštinou
nachází na seznamu nejužívanějších
cizích jazyků v EU;</p>
<p>- pokud jde o profesní hledisko, cizími jazyky hovoří
nejčastěji studenti: <b>téměř 8 z 10 studentů</b>
umí používat nejméně jeden cizí jazyk.</p>
<p>Evropská unie podporuje řadu různých akcí a
programů na podporu studia a výuky jazyků. Například
prostřednictvím programů Socrates a Leonardo da Vinci Komise
investuje ročně více než<b> 30 milionů EUR na
praktické projekty</b>, které podněcují nadšení
lidí studujících jazyky a jejich učitelů. Tyto programy
zahrnují školní výměny, jazykovou pomoc, odborné
vzdělávání učitelů a iniciativy
zaměřené na zvýšení povědomí
v této oblasti.</p>
<p>Značné prostředky jsou vynakládány také na
mobilitu prostřednictvím <b>akce Erasmus, programu Mládež a
prostřednictvím partnerství vztahů mezi městy
a obcemi</b>. Komise považuje mobilitu za klíčový
faktor, jak motivovat lidi k tomu, aby poznávali své sousedy a
učili se jejich jazyky. </p>
<p>V červenci<b> 2003 Komise zveřejnila akční plán
„Podpora jazykového vzdělávání a jazykové
rozmanitosti“.</b> Akční plán stanoví tři
široké oblasti činnosti, které považuje pro budoucnost
za klíčové: </p>
<p>- rozšíření přínosů jazykového
vzdělávání na všechny občany;</p>
<p>- zdokonalení kvality jazykové výuky; </p>
<p>- vytvoření příznivějšího jazykového
prostředí. Jinými slovy posílení celkového
přístupu k jazykům, zdokonalení jazykového
povědomí prostřednictvím médii a internetu a
zdokonalení nabídky a lepší využívání
nabízených možností jazykového
vzdělávání. </p>
<p>Na podporu těchto cílů představuje akční
plán stanovisko Komise týkající se jazyků v EU,
definuje úlohu EU a žádá členské státy o
zvýšení jejich činnosti ve stanovených prioritních
oblastech. Komise se zavázala provést <b>v letech 2004 až
2006 na evropské úrovni 45 akcí </b>v naději, že
tak podpoří ostatní aktivity na vnitrostátní,
regionální a místní úrovni. </p>
<p>Poslední statistiky<sup><b><a name="fnB1" href="#fn1">[1]</a></b></sup>
ukazují, že procento žáků v základních
školách, kteří se učí nejméně jeden
cizí jazyk, v posledních letech téměř všude
vzrostlo. V současné době se ve většině
členských států <b>50 % všech žáků na
této úrovni učí nejméně jeden cizí jazyk</b>
a studijní plán ve velké většině zemí
nabízí všem žákům možnost učit se
během povinné školní docházky nejméně dva
cizí jazyky.</p>
<p>Komise zveřejní na <b>podzim tohoto roku Sdělení o
mnohojazyčnosti</b>, ve kterém představí svoji
rozsáhlou strategii pro následující
roky.<br><b>Bližší informace</b>:<br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Viz <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP
05/163</a>.</p>


