					<p align="right"><b>IP/05/1269</b></p>
<p align="right">Brussell, it-13 ta’ Ottubru 2005</p>
<h1>
<a name="Heading4"></a><b>Komunikazzjonijiet Elettroniċi:
</b><b>Il-Kummissjoni tieħu azzjoni kontra disa’ Stati Membri sabiex
tiżgura l-kundizzjonijiet kompetittivi fis-suq</b></h1>
<p><b><i>Il-Belġju, Ċipru, l-Estonja, il-Latvja, il-Lussemburgu,
Malta, il-Polonja, ir-Repubblika Ċeka u s-Slovenja huma l-pajjiżi
fil-mira ta’ serje ġdida ta’ proċeduri ta’ ksur
mill-Kummissjoni Ewropea dwar ir-regoli tat-telekomunikazzjoni ta’ l-UE.
Il-Kummissjoni Ewropea llum bagħtet ittra ta’ avviż formali lil
seba’ Stati Membri minħabba li naqsu milli jinnotifikawha
bir-reviżjonijiet tas-suq tal-komunikazzjonijiet elettroniċi
rekwiżiti mill-qafas regolatorju ta’ l-UE
għall-komunikazzjonijiet elettroniċi. Ir-reviżjonijiet tas-suq
huma maħsuba sabiex jassiguraw li r-regoli jiġu aġġornati
sabiex ilaħħqu mat-tibdiliet fis-swieq u jiġu applikati biss fejn
ikun hemm nuqqas ta’ kompetizzjoni. L-obbligi għandhom jiġu
imposti biss fuq operaturi dominanti. L-Istati Membri kkonċernati minn dan
l-aspett f’din is-serje ġdida ta’ proċeduri ta’ ksur
huma l-Belġju, Ċipru, l-Estonja, il-Latvja, il-Lussemburgu, il-Polonja
u r-Repubblika Ċeka. Ittra ta' avviż formali hija l-ewwel stadju
tal-proċeduri ta' ksur skond l-Artikolu 226 tat-Trattat tal-KE (nuqqas minn
Stat Membru li jissodisfa obbligu). Issa l-Istati Membri kkonċernati
għandhom xahrejn biex iwieġbu għat-tħassib tal-Kummissjoni.
Proċeduri ta’ ksur oħrajn inbdew kontra l-Estonja minħabba
nuqqasijiet legali fir-rigward tad-definizzjoni tas-swieq u r-reġim
tranżizzjonali; u kontra Ċipru u s-Slovenja, fejn l-indipendenza
tar-regolatur nazzjonali tat-telekomunikazzjoni għadha mhijiex konformi
mar-rekwiżiti tal-liġijiet ta’ l-UE. Minħabba li
f’Malta il-portabilità tan-numri għadha mhix preżenti,
il-proċeduri tal-ksur tmexxew għat-tieni stadju (opinjoni
motivata).</i></b></p>
<p>“L-implimentazzjoni tar-regoli konġunti ta’ l-UE hija
essenzjali sabiex ikun assigurat li l-kompetizzjoni fis-suq
tal-komunikazzjonijiet elettroniċi fl-Ewropa toffri prodotti u servizzi
ta’ kwalità għolja li huma essenzjali għat-tkabbir u
l-impjiegi”, qalet il-Kummissarju għas-Soċjetà ta’
l-Informazzjoni u l-Midja, Viviane Reding. “Neħtieġu wkoll
ir-reviżjonijiet tas-suq tal-25 regolatur nazzjonali sabiex inkunu
nistgħu nagħmlu evalwazzjoni infurmata tal-qafas meta niġu biex
nirreveduh fl-2006.  Għaldaqstant, jiena determinata li nieħu l-passi
meħtieġa sabiex nassigura li l-Istati Membri jwettqu l-obbligi
tagħhom kemm jista’ jkun malajr.”</p>
<p>Il-qafas tal-komunikazzjonijiet elettroniċi issa ilu fis-seħħ
għal iktar minn sentejn fl-UE 15, u 17-il xahar fl-UE 10. L-Istati Membri
kienu meħtieġa jassiguraw li l-awtoritajiet regolatorji nazzjonali
(NRAs) tagħhom iwettqu l-ewwel analiżi tal-qagħda
tal-kompetizzjoni fis-swieq rilevanti u reviżjoni tar-regolazzjoni
eżistenti f’dawk is-swieq “kemm jista’ jkun malajr”
wara d-dħul fis-seħħ tal-qafas. </p>
<p>Filwaqt li f’xi wħud mill-Istati
Membri<sup><a name="fnB1" href="#fn1">[1]</a></sup> l-proċess ta’
reviżjoni huwa avvanzat sewwa, is-seba’ Stati Membri li llum
inbagħtitilhom ittra ta’ avviż formali, kienu għadhom ma
nfurmawx lill-Kummissjoni bir-riżultati ta’ l-ebda waħda
mir-reviżjonijiet tas-suq tagħhom sa tmiem Settembru. </p>
<p>Il-Kummissjoni se tkompli tissorvelja wkoll is-sitwazzjoni f’dawk
l-Istati Membri li l-NRAs tagħhom innotifikaw biss numru żgħir
ta’ reviżjonijiet tas-suq u fejn il-progress jidher li miexi bil-mod
ħafna lejn it-tlestija tal-ħidma għal swieq oħrajn.</p>
<p>Fl-istess ħin, proċeduri ta’ ksur dwar kwistjonijiet
oħra nbdew kontra l-Estonja (definizzjonijiet tas-swieq u r-reġim
transizzjonali), Ċipru u s-Slovenja (l-indipendenza tar-regolaturi), u
opinjoni motivata, it-tieni stadju tal-proċeduri ta’ ksur, ġiet
deċiża f’każ wieħed li jikkonċerna lil Malta
(il-portabilità tan-numri). Dawn il-proċeduri jingħataw
f’aktar detall fil-<a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a></p>
<p>Stampa sħiħa tal-qagħda tal-proċeduri tal-ksur hija
disponibbli fuq il-websajt ta’ l-implimentazzjoni u l-infurzar tad-DĠ
għas-Soċjetà ta’ l-Informazzjoni u l-Midja.</p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a>.</p>
<p><a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a></p>
<hr><p><sup><a name="fn1" href="#fnB1">[1]</a></sup> 	Ara l-Istqarrija
għall-Istampa <a
href="/rapid/pressReleasesAction.do?reference=IP/05/926&format=HTML&aged=0&language=en&guiLanguage=en">IP/05/926</a>
ta’ l-14 ta' Lulju 2005 għal iktar tagħrif dwar il-proċess
tar-reviżjoni tas-suq.</p>


