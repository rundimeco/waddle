					<p align="right"><b>IP/05/292</b></p>
<p align="right">Brussell, il-15 ta' Marzu 2005</p>
<h1>
<a name="Heading4"></a><b>L-epidemija ta’
l-obeżit</b><b>à: Markos Kyprianou jwiegħed azzjoni wara li
ċ-ċifri juru li hemm aktar tfal li għandhom piż
żejjed</b></h1>
<p><b><i>Markos Kyprianou, il-Kummissarju Ewropew għas-Saħħa u
l-Ħarsien tal-Konsumatur, wiegħed li se jaħdem ma’
l-industrija u l-gruppi tal-konsumaturi, l-esperti tas-saħħa u
l-mexxejja politiċi sabiex flimkien jikkumbattu l-epidemija ta’
l-obeżità fl-Ewropa, wara li ċifri ppubblikati llum juru li,
fl-UE, l-għadd ta’ tfal ta’ l-iskola li għandhom piż
żejjeed qed jikber b’madwar 400,000 fis-sena. It-tagħrif
mill-Grupp Internazzjonali ta' Ħidma dwar l-Obeżità (IOTF)
jgħid li l-gravità tal-problema ta’ l-obeżità
fl-Ewropa x'aktarx li baqgħet ma ntgħarfetx għal kollox
minħabba li f'xi pajjiżi ma nġabritx statistika adegwata u
għalhekk ġew irrapurtati inqas każi milli tassew kien hemm.
Jidher ukoll li hemm aktar minn 200 miljun adult madwar l-UE li jistgħu
jkollhom piż żejjed  jew inkella saħansitra jkunu obeżi.
"L-obeżità qed tiżdied b’rata mgħaġġla, u
l-ħxuna dejjem tikber ta’ l-Ewropa ġġib magħha
konsegwenzi devastanti għas-saħħa pubblika flimkien ma’
spejjeż ekonomiċi enormi. Il-kontinent tagħna qed iħabbat
wiċċu ma’ epidemija ta’ l-obeżità li, minn kull
lat, hija gravi daqs dik ta’ l-Amerika ta’ Fuq. Ninsab inkwetat u
maħsud b’din ir-rata dejjem tikber ta’ piż żejjed u
obeżità fost it-tfal ta’ l-iskola”, żied jgħid
il-Kummissarju Kyprianou. “Il-Pjattaforma għall-Azzjoni ta’
l-UE li qed inniedu llum hija l-kontribut ta’ l-Ewropa sabiex naffrontaw
din l-isfida. Il-kummerċ u n-negozju, is-soċjetà ċivili u
l-gvern għandhom jaħdmu flimkien sabiex iwaqqfu ż-żieda
ta’ l-obeżità fost it-tfal tagħna.”</i></b></p>
<p>Il-Kummissarju Kyprianou kompla jgħid: “<i>Il-Pjattaforma sejra
tikkunsidra l-azzjoni volontarja fl-oqsma ta' l-għoti ta' tagħrif u
l-edukazzjoni lill-konsumatur, it-tqegħid fis-suq u r-riklamar ta'
prodotti, il-promozzjoni ta' l-attività fiżika, l-ingredjenti ta'
l-ikel u d-daqs tal-porzjonijiet" Nittama li nara l-ewwel inizjattivi jiġu
adottati fl-2006,u dawn għandhom ikollhom benefiċċji
prattiċi. Il-prova vera qiegħda f'jekk il-proċess ta'
kooperazzjoni li qed inniedu llum huwiex se jagħti
riżultat</i>”.</p>
<p>Iż-żieda fir-rata li biha qed tinfirex l-obeżità, l-aktar
fost iż-żgħar u ż-żgħażagħ, inkwetat sew
lill-esperti tas-saħħa. L-obeżità hija fattur ta’
riskju għal ħafna mard serju, bħall-mard tal-qalb, il-pressjoni
għolja, il-puplesija, il-mard fl-apparat tan-nifs, l-artrite u ċerti
tipi ta' kanser. L-epidemija ta’ l-obeżità fl-Ewropa
diġà qed titqies bħala l-kawża taż-żieda
fl-għadd ta’ persuni li jiżviluppaw id-dijabete tat-tip 2.
Id-dieta ħażina u n-nuqqas ta’ eżerċizzju fl-Ewropa
huma fost il-kawżi ewlenin ta' mewt li tista' tiġi evitata, u huwa
stmat li bejn 2% sa 8% ta' l-ispejjeż għall-kura tas-saħħa
jintefqu fuq l-obeżità. </p>
<p>Il-Pjattaforma Ewropea għall-Azzjoni fuq id-Dieta u l-Attività
Fiżika tgħaqqad ir-rappreżentanti ewlenin fuq il-livell ta’
l-UE ta’ l-industriji ta’ l-ikel, il-bejgħ, il-<i>catering</i>
u r-riklamar, flimkien ma' l-organizzazzjonijiet tal-konsumaturi u l-NGOs
tas-saħħa. </p>
<p>Il-Pjattaforma kellha l-ewwel laqgħa tagħha llum, u fiha ħadu
sehem il-membri fundaturi tagħha, jiġifieri l-Kummissarju Markos
Kyprianou, Mars Di Bartolomeo, il-Ministru tas-Saħħa tal-Lussemburgu u
Karl-Heinz Florenz MEP, President tal-Kumitat Parlamentari għall-Ambjent,
is-Saħħa Pubblika u s-Sigurtà ta’ l-Ikel, flimkien
ma’ rappreżentanti mill-organizzazzjonijiet tal-kummerċ,
is-soċjetà ċivili u s-settur pubbliku.</p>
<p>Fix-xhur li ġejjin, il-membri tal-Pjattaforma se jressqu pjani ta’
azzjoni li jispjegaw l-attivitajiet li sejrin jiżvolġu sabiex
jippromwovu dieti aħjar jew iħeġġu lin-nies jagħmlu
aktar eżerċizzju. </p>
<p>Il-Pjattaforma ta’ l-UE se jkollha l-għan li tappoġġja
inizjattivi nazzjonali u lokali bis-saħħa ta’ l-azzjonijiet
tal-membri tagħha u tgħin sabiex jitħeġġu inizjattivi
ġodda madwar l-UE. Il-Pjattaforma se tkun ukoll forum li fih il-partijiet
interessati jistgħu jivvalutaw l-azzjonijiet ta’ xulxin
għall-ġlieda kontra l-obeżità u jaraw jekk l-impenji
meħuda humiex tassew qed jitwettqu.</p>
<p><b>Aktar tagħrif:</b><br>L-informazzjoni ta’ l-IOTF, flimkien
ma’ aktar tagħrif dwar il-Pjattaforma li tnediet illum, tinsab fuq
:</p>
<p><a
href="http://ec.europa.eu/health/ph_determinants/life_style/nutrition/platform/launch_en.htm">http://ec.europa.eu/health/ph_determinants/life_style/nutrition/platform/launch_en.htm</a></p>
<p>Ara wkoll <a
href="/rapid/pressReleasesAction.do?reference=IP/05/91&format=HTML&aged=0&language=EN&guiLanguage=fr">MEMO/05/91</a>
għal aktar tagħrif dwar il-Pjattaforma.</p>

