					<p align="right"><b>IP/05/1442</b></p>
<p align="right">Briuselis, 2005 m. lapkričio 18 d.</p>
<h1>
<a name="Heading4"></a><b>Komisijos narė Mariann Fischer Boel
ragina Komisiją drąsiai ir atsakingai imtis cukraus sektoriaus
reformos</b></h1>
<p><b><i>Prieš antradienį &#381;emės ūkio taryboje
Briuselyje prasidėsiančias derybas, per kurias bus siekiama sudaryti
politinį susitarimą dėl cukraus sektoriaus reformos, Komisijos
narė Mariann Fischer Boel sakė: „Nepaprastai svarbu, kad
kitą savaitę mums pavyktų susitarti. Derybos bus sunkios, bet
aš raginu ministrus būti drąsius. Mes ir toliau intensyviai
kalbamės su visomis valstybėmis narėmis, kad kuo daugiau jų
sutiktų su mūsų siūlymais. Cukraus sektorius 40 metų
buvo praktiškai nereformuojamas. Reforma dabar mums reikalinga tam, kad
užtikrintume cukraus gamybos ateitį Europoje, o Europos ir
besivystančių šalių cukraus gamintojams būtų
užtikrintos aiškios ilgalaikės darbo sąlygos. Kitos
išeities nėra, tik didelio masto reforma. Jei pokyčius
pradėsime dabar, galėsime diktuoti savo sąlygas, turėdami
pakankamai lėšų pastangoms finansuoti. Jei nieko nesiimsime,
vėliau reformą būsime priversti daryti tokiomis sąlygomis,
kuriomis padėties praktiškai nevaldysime, o konkuruoti pajėgiausi
gamintojai nukentės labiausiai. Dėl bet kokio delsimo kils
sunkumų finansuoti restruktūrizavimą ir socialines kompensacijas.
Mūsų pasiūlymai suteiks ES cukraus gamybos sektoriui tvirtą
ilgalaikį pagrindą. Ūkininkams siūlome dosnias
kompensacijas, tarp jų ir bendrąją išmoką ūkiui.
Siūlome, kad iš restruktūrizavimo fondo būtų skirtos
nemažos išmokos tiems, kurie pageidaus pasitraukti iš cukraus
sektoriaus. Ir toliau teiksime pirmenybę esamiems tiekėjams iš
besivystančiųjų šalių, o mūsų rinka ir toliau
jiems bus patraukli pagamintam cukrui realizuoti. Be to, teiksime finansinę
pagalbą AKR šalims, kad jos lengviau prisitaikytų prie naujų
aplinkybių.“</i></b></p>
<p>„Ūkininkams ir perdirbėjams reikia ilgalaikių
aiškių darbo sąlygų, kad galėtų investuoti. 
Dabartinio ES cukraus režimo galiojimas baigiasi kitų metų liepos
mėn. Pagal dabartinę sistemą ES nustatytos triskart
pasaulinės rinkos lygį viršijančios kainos, kurių
toliau išlaikyti visiškai nebeįmanoma. Cukraus režimas turi
būti suderintas su reformuota bendrąja žemės ūkio
politika, įskaitant ir su produkcijos kiekiu susietų subsidijų
panaikinimą ir atsietos bendrosios išmokos ūkiui
įvedimą. ES turi laikytis tarptautinių įsipareigojimų.
Esame įsipareigoję be muitų ir kvotų importuoti cukrų
iš 50 neturtingiausių pasaulio šalių. Taip pat iki kitų
metų gegužės turime atsižvelgti į PPO cukraus
reikalų darbo grupės pastabas. Paskutinis, bet ne mažiau svarbus
dalykas yra tai, kad susitarimas dėl cukraus sektoriaus labai
sustiprintų mūsų pozicijas PPO ministrų susitikime Honkonge
kitą mėnesį.</p>
<p>ES cukraus sektoriaus reformos pasiūlymo detalės:</p>
<ul>
<li>   Kainos sumažinimas 39 procentais per dvejus metus nuo
2006–2007 m., kad būtų užtikrinta ilgalaikė rinkos
pusiausvyra. </li>
<li>   60% kainos sumažinimo kompensacija ūkininkams. Šios
pagalbos įtraukimas į bendrąją išmoką ūkiui
ir jos mokėjimo susiejimas su aplinkosaugos ir žemės valdymo
standartų laikymusi. </li>
<li>   Naujo režimo, įskaitant cukraus kvotų sistemos
pratęsimą, galiojimas iki 2014–15 m. Nėra tikrinimo ir
pataisų sąlygos. </li>
<li>   „A“ ir „B“ kvotų sujungimas į
bendrą gamybos kvotą. </li>
<li>   Intervencijos sistemos panaikinimas ir intervencinės kainos
pakeitimas referencine kaina. </li>
<li>   Privataus saugojimo sistemos, kaip saugos priemonės įvedimas
tuo atveju, jeigu rinkos kaina nukristų žemiau referencinės
kainos. </li>
<li>   4 metų savanoriška restruktūrizavimo programa ES cukraus
fabrikams ir izogliukozės bei inulino sirupo gamintojams, kurią sudaro
didelė, proporcingai mažėjanti išmoka, skirta paskatinti
uždaryti fabrikus ir atsisakyti kvotų, taip pat restruktūrizavimo
proceso socialiniams ir aplinkos padariniams įveikti. </li>
<li>   Ši išmoka pirmaisiais metais bus 730 eurų už
toną, antraisiais metais ji sumažės iki 625 eurų,
trečiaisiais – iki 520, o paskutiniaisiais – iki 420. </li>
<li>   Papildoma išmoka cukrinių runkelių augintojams,
nukentėjusiems nuo fabrikų, kuriems jie turėjo teisę tiekti
cukrų pirmaisiais metais, uždarymo. </li>
<li>   Abi šios išmokos bus finansuojamos trejus metus iš kvotos
savininkų renkant proporcingai mažėjančią
rinkliavą. Tik našiai dirbantys gamintojai turės galimybių
mokėti rinkliavą. Todėl reikia skubiai pereiti prie
ilgalaikės darnios sistemos. </li>
<li>   Už cukrinius runkelius turėtų būti galima numatyti
atidėtos žemės išmokas, kai jie auginami ne maistui, taip
pat už juos turėtų būti galima skirti kuro augalų
augintojams numatytą 45 EUR/ha pagalbą. </li>
<li>   Siekiant palaikyti tam tikrą gamybą šalyse, kurios dabar
gamina „C“ cukrų, bus paskirtas papildomas 1 milijono tonų
kiekis už vienkartinį mokestį, atitinkantį pirmųjų
metų restruktūrizavimo pagalbos dydį už toną. </li>
<li>   Chemijos ir farmacijos pramonei ir bioetanolio gamybai skirtas cukrus
nebus įtrauktas į gamybos kvotas. </li>
<li>   Izogliukozės kvotos padidinimas 300 000 tonų dabartinėms
įmonėms gamintojoms per trejus metus, kiekvienais metais padidinant
ją 100 000 tonų.</li></ul><p>Taip pat žr. internete: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

