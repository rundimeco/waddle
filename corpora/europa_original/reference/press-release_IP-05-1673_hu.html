					<p align="right"><b>IP/05/1673</b></p>
<p align="right">Brüsszel, 2005. december 21.</p>
<h1>
<a name="Heading4"></a><b>Új hulladékstratégia:
Európa újrahasznosító társadalommá
tétele</b></h1>
<p><b><i>Az Európai Bizottság a mai napon új stratégiát
javasolt a hulladék keletkezésének megelőzésére
és újrahasznosítására. Ez a hosszú távú
stratégia hozzájárul ahhoz, hogy Európa olyan
újrahasznosító társadalommá váljon, amely a
hulladék keletkezésének elkerülésére
törekszik és a hulladékot erőforrásként
hasznosítja. Azokra az ismeretekre fog alapozni, amelyeket az ugyancsak ma
elfogadott erőforrás-gazdálkodási stratégia hoz
létre. Első lépésként a Bizottság a
hulladékokról szóló 1975-ös keretirányelv
felülvizsgálatát javasolja az újrahasznosítási
előírások megállapítása, valamint a
tagállamok számára nemzeti hulladékmegelőzési
tervek kidolgozására vonatkozó kötelezettség
bevezetése érdekében. Ez a felülvizsgálat
egyesíti, racionalizálja és egyértelművé teszi a
jogszabályokat, hozzájárulva ezáltal a jobb
szabályozáshoz. A hulladékstratégia és az
erőforrás-gazdálkodási stratégia a hatodik
környezetvédelmi cselekvési program (2002–2012) által
előírt hét „tematikus” stratégia közé
tartozik. </i></b></p>
<p>Stavros Dimas környezetvédelmi biztos kijelentette: „A
hulladék mennyisége aránytalanul nő, meghaladva még a
gazdasági növekedés ütemét is. A hulladék
keletkezése, ártalmatlanítása és
újrahasznosítása mindannyiunkat érint:
magánszemélyeket, vállalatokat és államigazgatási
szerveket egyaránt. Itt az ideje, hogy szemléletünket a mai
kihívásokhoz igazítva megváltoztassuk, és
támogassuk az újrahasznosítás fokozását és
javítását. Az új stratégia pontosan ezt
teszi.”</p>
<p><b>Minden eddiginél több hulladék</b></p>
<p>Az EU környezetvédelmi jogszabályai hozzájárultak a
hulladékártalmatlanítás és az olyan
hulladékáramok újrahasznosítási módjainak
javításához, mint a települési hulladék, a
csomagolóanyagok, gépjárművek, illetve az elektromos és
elektronikus berendezések. A hulladékgazdálkodás már
messze áll attól az állapottól, amikor piszkos,
szennyező tevékenységnek minősült. Szigorú
előírások léteznek a hulladéklerakókra és az
égetőművekre. Az ipar jelenleg a hulladékok kidobása
helyett azok hasznosítására törekszik.</p>
<p>Az EU-ban termelődött hulladék mennyisége éves
szinten meghaladja az 1,3 milliárd tonnát, és a gazdasági
növekedés mértékéhez hasonló mértékben
emelkedik. Például a GDP és a települési hulladék
mennyisége is 19%-kal nőtt 1995 és 2003 között. Ennek
egyik következménye az, hogy az újrahasznosítás
számottevő növekedése ellenére a hulladék
eltávolításának környezetvédelmi szempontból
legproblematikusabb módját jelentő hulladéklerakás csak
lassanként szorul vissza.</p>
<p><b>A hulladékpolitikának hozzá kell járulnia az
erőforrások hasznosítási módjainak
javításához</b></p>
<p>Pillanatnyilag az EU hulladékpolitikájának az új
ismeretek tükrében való megújítására és
kiterjesztésére van szükség. A vállalkozásoknak
és a hatóságoknak a hulladékok életciklusán
alapuló olyan megközelítést kell kialakítaniuk, amely
nem csak a hulladék okozta szennyezést veszi figyelembe. Figyelembe
kell vennie azt is, hogy a hulladékokra vonatkozó politikák
hogyan csökkenthetik a leghatékonyabban az erőforrások
használatával összefüggő negatív környezeti
hatásokat a hulladékok keletkezésének
megelőzésén, újrafeldolgozásán és
hasznosításán keresztül.</p>
<p>E célkitűzés elérése érdekében az EU
hulladékokra vonatkozó jogszabályainak létre kell hozniuk az
újrahasznosítási tevékenységek fejlesztéséhez
szükséges szabályozási környezetet.</p>
<p><b>A stratégiában javasolt intézkedések</b></p>
<p>A stratégia intézkedéscsomag formájában jelenik meg.
A hulladékokról szóló 1975-ös keretirányelv
átdolgozására vonatkozó jogalkotási javaslatot
tartalmaz:</p>
<p>A hulladékokról szóló keretirányelv javasolt
felülvizsgálatának főbb elemei:</p>
<ul>
<li>A hulladékpolitika összpontosítása az
erőforrások hasznosítási módjainak
javítására;</li>
<li>A különböző nemzeti, regionális és helyi
állapotokat figyelembe vevő kötelező nemzeti
hulladékmegelőzési programok, amelyeket az irányelv
hatálybalépése után három évvel kell
véglegesíteni;</li>
<li>Az újrahasznosítási piac javítása olyan
környezetvédelmi előírások
meghatározásával, amelyek pontosítják, hogy bizonyos
újrahasznosított hulladékok milyen feltételek mellett nem
tekintendők többé hulladéknak;</li>
<li>A hulladékokra vonatkozó jogszabályok
egyszerűsítése a fogalommeghatározások
pontosításával, a rendelkezések
racionalizálásával, valamint a veszélyes
hulladékokról (91/689/EGK) és a hulladékolajokról
szóló (75/439/EGK) irányelv egységesítésével;
az utóbbi esetben inkább a begyűjtésre, mint a –
környezetvédelmi szempontból már nem indokolt –
regenerálásra kell koncentrálni.</li></ul><p>Az EU további
intézkedéseket tervez az elkövetkezendő öt évre az
újrahasznosítás előmozdítása és az
újrahasznosítási tevékenységek jobb
szabályozási környezetének kialakítása
érdekében. A stratégiát hatásvizsgálat
kíséri.</p>
<p><b>Tematikus stratégiák</b></p>
<p>A Bizottság által az EU hatodik környezetvédelmi
cselekvési programjának keretében kialakított további
öt, hamarosan megjelenő tematikus stratégia a
levegőszennyezésre (előterjesztés időpontja: 2005.
szeptember 21.), a tengeri környezetre (2005. október 20.), a
talajokra, a növényvédő szerekre és a városi
környezetre irányul. </p>
<p>A tematikus stratégiák a döntéshozatal új
formáját képviselik. Kiterjedt kutatásra és az
érdekelt felekkel folytatott konzultációkra épülnek, a
témaköröket az egyéb problémákkal és
politikaterületekkel való összefüggéseket figyelembe
vevő holisztikus szemlélettel közelítik meg, és jobb
szabályozást mozdítanak elő. </p>
<p>A stratégiával kapcsolatos további részletek a
következő helyen találhatók: <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a><br>A
teljes stratégia a következő címen érhető el:</p>
<p><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>
<br>Az erőforrás-gazdálkodási és a
hulladékstratégiáról szóló hírvideó a
TV-állomások és -hálózatok számára a
következő címen díjmentesen rendelkezésre
áll:<br><a href="http://www.tvlink.org">http://www.tvlink.org</a></p>

