					<p align="right"><b>IP/05/1224</b></p>
<p align="right">Brusel, 5. októbra 2005</p>
<h1>
<a name="Heading4"></a><b>Európska komisia navrhuje
komplexnú stratégiu EÚ na podporu
Palestínčanov</b></h1>
<p><b><i>Komisia prijala oznámenie Rade a Európskemu parlamentu
„Spolupráca EÚ  a Palestínskej samosprávy nad
rámec stiahnutia – smerom k dvojštátnemu
riešeniu“. Cieľom je komplexná strednodobá
stratégia EÚ na podporu Palestínčanov. Stredobodom
stratégie sú kroky potrebné na vytvorenie politicky
i hospodársky životaschopného Palestínskeho
štátu. Je bezprostrednou reakciou na nové príležitosti,
ktoré vznikli po stiahnutí sa Izraela z pásma Gazy, a na
súčasné posúdenie potrieb osobitným vyslancom
štvorky, Jamesom Wolfensohnom. Pán Wolfensohn vyzval
medzinárodné spoločenstvo, aby zdvojnásobilo pomoc
Palestínčanom. V prípade finančnej podpory z
rozpočtu Spoločenstva by to znamenalo zvýšenie z 200
na 300 miliónov eur. Ak bude odsun Izraela z Gazy viesť k
pokroku pri realizácii cestovnej mapy a ak aj ostatní darcovia
významne zvýšia svoje príspevky, je Komisia pripravená
navrhnúť mobilizáciu ďalších finančných
prostriedkov, ktorá bude podliehať dohode s členskými
štátmi a s Európskym parlamentom. Dnes predstavená
stratégia sa opiera o aktuálny balík vo výške 60
miliónov eur, ktorý je určený na obdobie po odsune a
ktorého implementácia už prebieha.  </i></b></p>
<p>Komisárka pre vonkajšie vzťahy a Európsku susedskú
politiku Benita Ferrerová-Waldnerová v Bruseli vyhlásila:
„<i>Nesmieme nechať šancu, ktorú ponúka odsun
z pásma Gazy, prekĺznuť pomedzi naše prsty. EÚ ako
najväčší darca v prospech Palestínčanov je
odhodlaná využiť svoj vplyv na zvládnutie nových
príležitostí a výziev po stiahnutí. V
stratégii, ktorú som dnes predstavila, sú uvedené
úlohy, ktoré môžeme splniť, a podmienky, za
ktorých takáto podpora môže priniesť ovocie.
Dúfam, že tento prístup nájde odozvu u členských
štátov, aby sme mohli maximalizovať náš
spoločný účinok.</i>“<i> </i></p>
<p><i>A dodala: „Ak nastane dostatočný pokrok
pri realizácii cestovnej mapy, Komisia je pripravená
požiadať Európsky parlament a Radu o zmobilizovanie
ďalších finančných prostriedkov Spoločenstva vo
významnej výške. Spoliehame sa na ostatných darcov, že
urobia to isté. Európa je pripravená prevziať úlohu
dôležitého partnera pre mier, pokiaľ všetky strany
vynaložia skutočné úsilie na vytvorenie prostredia
priaznivého pre úspech.“   </i></p>
<p>Stratégia stavia na akčnom pláne Európskej susedskej
politiky, dohodnutom s Palestínskou samosprávou minulý rok,
ale odzrkadľujú sa v nej nové príležitosti.
Všeobecne vládne nádej, že sa v súčasnej
situácii po odsune vytvoria vhodné podmienky na opätovné
naštartovanie palestínskej ekonomiky a návrhy v
oznámení sa podrobne zaoberajú potrebou podporiť popri
vytvorení politického vedenia túto stránku príprav
Palestínskeho štátu.  </p>
<p>V oznámení sa stanovuje viacero iných kritérií,
ktoré je potrebné splniť, ak sa má EÚ ďalej
angažovať, čo však závisí aj od dosiahnutia
pokroku v šiestich prioritných oblastiach určených
osobitným vyslancom
štvorky.<sup><b><a name="fnB1" href="#fn1">[1]</a></b></sup></p>
<p>Oznámenie vyjadruje podporu aj praktickým trojstranným
iniciatívam Európskej únie, Izraela a Palestínčanov,
ktoré by mali nadviazať na nedávne úspechy v oblastiach
energetiky a dopravy. </p>
<p><b>Podpora volieb, súdneho systému a právneho
štátu</b></p>
<p>Pokračovanie v podpore volebného procesu; podpora
palestínskeho úsilia o reformu v oblasti súdnictva;
vypracovanie krátkodobej stratégie na konsolidáciu právneho
štátu vrátane boja proti korupcii a organizovanému
zločinu. </p>
<p><i>Kritéria pre účasť EÚ</i>: implementácia
odporúčaní volebných pozorovateľských misií
EÚ; záväzok Palestínskej samosprávy (PS)
uskutočniť reformy stanovené v akčnom pláne ESP.</p>
<p><b>Podpora reformy Palestínskej samosprávy (PS)</b></p>
<p>Podpora úsilia modernizovať správu výnosov; poskytovanie
pomoci na ďalší rozvoj finančnej kontroly. </p>
<p>Naliehavé opatrenia sú potrebné na podporu palestínskych
reforiem verejnej správy v celej štátnej službe. EÚ by
mala pomôcť posilniť uskutočňovanie reforiem
prostredníctvom technickej pomoci a partnerských projektov (vytvorenie
blízkeho vzťahu s európskymi predstaviteľmi s cieľom
podeliť sa s osvedčenými postupmi).</p>
<p><i>Kritéria pre účasť EÚ: </i>posilnená
zodpovednosť verejných inštitúcií, pokrok v oblasti
reštrukturalizácie ministerstiev. </p>
<p><b>Zlepšenie podmienok pre obchod a investovanie v palestínskom
hospodárstve</b></p>
<p>Na to, aby boli Západný breh a územie Gazy hospodársky
udržateľné, je potrebné pomôcť im riešiť
pretrvávajúcu silnú závislosť od izraelského
hospodárstva a je potrebné väčšie úsilie na
diverzifikáciu trhov.  Prioritami sú: </p>
<ul>
<li>Rozvoj obojstranných a regionálnych obchodných vzťahov
prostredníctvom lepšieho prístupu na trh s palestínskymi
výrobkami; technická pomoc; dialóg s cieľom
vyriešiť regulačné prekážky; a integrácia
palestínskeho hospodárstva do regiónu.    </li>
<li>Praktické trojstranné iniciatívy medzi Európskou
úniou, Izraelom a Palestíncami, ktoré budujú na
nedávnych úspechoch v oblastiach energetiky a dopravy. </li>
<li>Budovanie colnej správy prostredníctvom dočasného
preloženia expertov a ak všetky strany súhlasia,
prostredníctvom ustanovenia tretej strany na monitorovanie
prítomnosti na hranici. </li>
<li>Vytvorenie priaznivého prostredia na investície
súkromného sektora prostredníctvom podpory PS s cieľom
preskúmať právny rámec; podpora súkromného sektora
prostredníctvom možnej podpory odborného vzdelávania
a mikroúverov, pokračovanie činností EIB na
palestínskych územiach.    </li></ul><p><i>Kritéria pre
účasť EÚ: </i>výrazné zlepšenie v oblasti
bezpečnosti a prístupu a opatrenie týkajúce sa šiestich
bodov stanovených vyslancom štvorky; Izrael zaručuje
prevádzku pozemných hraničných prechodov k letisku a
námornému prístavu. <b> </b></p>
<p><b>Rekonštrukcia infraštruktúry Západného brehu a
pásma Gazy.</b></p>
<p>Komisia už stanovila svoje počiatočné plány na
podporu rekonštrukcie infraštruktúry (<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
V roku 2005 podporí Európska komisia Palestínčanov
sumou 280 miliónov eur</a>). Bude potrebné, aby
ďalší plán súčasnej rekonštrukcie
zahŕňal dopravu, energetiku, vodné a odpadové
hospodárstvo, mestský rozvoj, prestavbu inštitúcií ako
sú súdne budovy a bezpečnostné komplexy. </p>
<p><i>Kritéria pre účasť EÚ: </i>Bude potrebné
uľahčiť presun a obmedzenia prístupu pre ľudí a
tovar; bude potrebná koordinácia darcov.     </p>
<p>Podrobnejšie informácie týkajúce sa podpory
mierového procesu na Strednom východe zo strany EÚ nájdete
na</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup> Hraničné
priechody, spojenie Západný breh Jordánu-Gaza, sloboda pohybu na
Západnom brehu Jordánu, letisko a prístav, domy v osadách a
skleníky.</p>


