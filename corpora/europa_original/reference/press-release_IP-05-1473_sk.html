					<p align="right"><b>IP/05/1473</b></p>
<p align="right">Brusel 24. novembra 2005</p>
<h1>
<a name="Heading4"></a><a name="Heading4"></a><b>Radikálna
reforma EÚ v sektore cukru s cieľom poskytnúť
producentom dlhodobú konkurencieschopnú
budúcnosť</b></h1>
<p><b><i>Ministri poľnohospodárstva členských
štátov EÚ dnes dospeli k politickej dohode
o širokosiahlej reforme spoločnej organizácie trhu
s cukrom založenej na návrhu, ktorý
v júni predložila Európska komisia.  Reformou sa
zvýši konkurencieschopnosť a trhová orientácia
sektoru cukru v EÚ, zaručí sa mu životaschopná
dlhodobá budúcnosť a posilní sa negociačná
pozícia EÚ v terajšom kole svetových obchodných
rozhovorov. Reforma zosúladí systém, ktorý je už takmer
40 rokov nezmenený, s ostatnými systémami zreformovanej
spoločnej poľnohospodárskej politiky. Garantovaná cena
za biely cukor sa v priebehu 4 rokov zníži
o 36 percent; súčasťou reformy je kompenzácia
poľnohospodárov v priemere za 64,2 % zníženie
cien vo forme oddelenej platby – pri ktorej sa prihliadne
na environmentálne normy a normy v oblasti obrábania
pôdy a priráta sa k jednotnej platbe pre
poľnohospodárske subjekty; krajiny, ktoré sa vzdajú viac ako
polovice svojej výrobnej kvóty, budú oprávnené na
vyplatenie dodatočnej viazanej platby vo výške 30 % straty
z príjmov za prechodné obdobie piatich rokov; zavedie sa
veľkorysý dobrovoľný plán reštrukturalizácie
určený na pomoc menej konkurencieschopným producentom pri
odchode zo sektoru; intervenčný nákup nadbytočnej produkcie
sa po štyroch rokoch ukončí. Rozvojové krajiny
budú mať naďalej preferenčný prístup na trh
EÚ za atraktívne ceny. Krajiny AKT budú oprávnené
získať pomoc v rámci plánu pomoci v hodnote 40
miliónov EUR na rok 2006, čím sa vytvorí priestor
pre ďalšiu pomoc.</i></b></p>
<p>„Teším sa tomu, že došlo k tejto historickej
dohode“, povedala Mariann Fischer Boel, komisárka pre
poľnohospodárstvo a rozvoj vidieka. „Blahoželám
ministrom za toto statočné a smelé rozhodnutie
uskutočniť reformu v sektore, v ktorom dosiaľ nik nebol
schopný ani ochotný uskutočňovať reformy. Bolo to
náročné, ale zvíťazil zdravý rozum. Táto
dohoda zaručí sektoru cukru životaschopnú
a konkurencieschopnú budúcnosť. V tomto momente to
znamená, že máme dostupné fondy na uľahčenie
zložitej reštrukturalizácie sektora, ktorá je absolútne
nevyhnutná a na kompenzácie pre poľnohospodárov. Touto
dohodou sektor nadobúda dlhodobú istotu. Reforma neukráti
verejné zdroje ani o jeden cent. Je veľmi dôležitá
aj z pohľadu vonkajších vzťahov. Naša nová
politika bude priaznivá pre obchod a tým sa posilní
naša pozícia na ministerskej konferencii WTO v Hong Kongu na
budúci mesiac. Poľnohospodári dostanú priame platby
z veľkej časti oddelené od produkcie.
Od roku 2009 budú mať najchudobnejšie krajiny
voľný prístup na náš trh. EÚ zostane
atraktívnym trhom pre rozvojové krajiny, kde môže
predávať svoj cukor a našim partnerom z AKT
ponúkneme finančnú pomoc na prispôsobenie sa týmto
zmenám. Touto dohodou sa taktiež zabezpečí náš
rýchly súlad so súčasnou odbornou komisiou
WTO“ </p>
<p>Sektor cukru sa zosúladí s reformami SPP
z rokov 2003 a 2004. Reforma náležite
zohľadňuje príjmy poľnohospodárov, záujmy
spotrebiteľov a situáciu spracujúceho priemyslu. Reforma
podporí konkurencieschopnosť cukrárenského priemyslu,
zlepší jeho trhovú orientáciu a vytvorí trvalo
udržateľnú trhovú rovnováhu v súlade
s medzinárodnými záväzkami EÚ. </p>
<p>Európskym producentom sa zabezpečí dlhodobá istota
v súvislosti s pravidlami, ktorými sa majú riadiť.
Reformou sa stanovuje ekonomický a právny rámec
v európskom sektore cukru do 2014/2015 bez predpokladu doložky
o preskúmaní. 36 % zníženie ceny je spojené
so štvorročným reštrukturalizačným fondom.
Reštrukturalizačný fond má 3 hlavné ciele: po prvé
motivovať menej konkurencieschopných producentov, aby opustili
priemysel, po druhé poskytnúť peniaze na vyrovnanie
sociálnych a environmentálnych následkov zatvorenia
tovární (financovanie sociálnych plánov alebo programov
reorganizácie pracovníkov a opatrenia na uvedenie prevádzok
do dobrého environmentálneho stavu) a po tretie
poskytnúť v súlade so štrukturálnym fondom
a fondom rozvoja vidieka EÚ najviac postihnutým regiónom
finančné prostriedky na rozvoj nového podnikania. </p>
<p>Európa bude pre rozvojové krajiny naďalej atraktívnym
trhom, kde môžu predávať svoj cukor. Komisia taktiež
navrhuje plán pomoci pre krajiny Afriky, Karibiku a Tichomoria,
ktoré tradične vyvážajú cukor do EÚ, ktorého
pôvodná suma predstavuje 40 miliónov EUR
na rok 2006. Zabezpečí sa ďalšia dlhodobá
pomoc na obdobie 2007 – 2013 v závislosti
od výsledkov diskusií o finančných
výhľadoch. </p>
<p><b>Podrobné údaje o dohode: </b></p>
<p>36 % zníženie ceny na obdobie rokov počnúc
rokmi 2006/2007 na zabezpečenie trhovej rovnováhy, <b>-20 %
v roku jeden, -27,5 % v roku dva, -35 %</b> v roku tri
a -36 % v roku štyri.</p>
<p>Kompenzácia pre poľnohospodárov
v priemere 64,2 % <b>na základe konečného
zníženia ceny o 36 %</b>. Začlenenie tejto pomoci do
jednotnej platby pre poľnohospodárske subjekty, pri ktorej
sa prihliadne na environmentálne normy a normy v oblasti
obrábania pôdy . </p>
<p>V krajinách, ktoré sa vzdajú najmenej 50 %
svojej kvóty, je možnosť dodatočnej viazanej platby
vo výške 30 % straty z príjmov na maximálne
obdobie piatich rokov plus možnosť obmedzenej
vnútroštátnej pomoci.</p>
<p>Platnosť nového režimu vrátane rozšírenia
systému kvót na cukor do rokov 2014/2015. Bez doložky
o preskúmaní. </p>
<p>Spojenie kvóty „A“ a „B“ do jednotnej
výrobnej kvóty. </p>
<p>Odstránenie intervenčného systému po
štvorročnom období vyraďovania a nahradenie
intervenčnej ceny referenčnou cenou. </p>
<p>Zavedenie systému súkromného uskladnenia ako
bezpečnostnej siete v prípade poklesu trhovej ceny pod
referenčnú cenu. </p>
<p>Dobrovoľný reštrukturalizačný systém
v trvaní 4 rokov pre cukrovary v EÚ , výrobcov
izoglukózy a inulínového sirupu, ktorý pozostáva
z platby na pomoc pri zatváraní tovární
a vzdaní sa kvóty ako aj pri vyrovnaní sa so sociálnymi
a environmentálnymi následkami
reštrukturalizačného procesu. </p>
<p>Táto platba bude predstavovať 730 EUR na tonu v rokoch jeden a
dva, klesne na 625 EUR v roku tri a v poslednom roku na 520 EUR.
</p>
<p>Možnosť použiť časť týchto prostriedkov
na kompenzáciu pre producentov cukrovej repy postihnutých
zatvorením tovární. </p>
<p>Dodatočný diverzifikačný fond pre členské
štáty, v ktorých je kvóta znížená
o minimálnu sumu a ktorá sa zvyšuje priamo úmerne
so zvyšujúcou sa kvótou, ktorej sa členské
štáty vzdali. </p>
<p>Obe tieto platby budú financované prostredníctvom odvodov
od držiteľov kvóty počas troch rokov. <br>V
prípade pestovania cukrovej repy ako nepotravinovej plodiny by sa na
ňu mali vzťahovať platby za pôdu vyňatú z
obrábania a podpora na energetické plodiny vo výške 45 EUR
na hektár. <br>S cieľom udržať určitú
produkciu v súčasných štátoch, ktoré
vyrábajú cukor „C“, sa poskytne dodatočné
množstvo kvóty vo výške 1,1 milióna tony za
jednorazovú platbu, ktorá zodpovedá sume
reštrukturalizačnej pomoci na tonu v prvom roku.</p>
<p>Cukor pre chemické a farmaceutické odvetvia
a na výrobu bioetanolu bude vylúčený
z výrobných kvót. </p>
<p>Kvóta izoglukózy predstavujúca 300 000 ton sa
zvýši, pre výrobné spoločnosti, pričom pôjde
o nárast 100 000 ton na rok v priebehu 3 rokov.<br>Možnosť
nákupu mimoriadnej kvóty izoglukózy v Taliansku
(600 000 ton, Švédsku 35 000 ton
a Litve 8 000 ton) za cenu reštrukturalizačnej
pomoci.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

