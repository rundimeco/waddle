					<p align="right"><b>IP/05/1169</b></p>
<p align="right">Briuselis, 2005 m. rugsėjo 21 d.</p>
<h1>
<a name="Heading3"></a><b>Valstybės pagalba: Komisija pradeda
viešas konsultacijas dėl priemonių, kuriomis siekiama padidinti
valstybės pagalbą naujovėms skatinti</b></h1>
<p><b><i>Europos Komisija pradeda konsultacijas dėl ES valstybės
pagalbos taisyklių, susijusių su naujovių skatinimui skirtais
projektais, tobulinimo. Prieš patvirtinant galutines priemones, bus
prašoma suinteresuotųjų šalių pateikti savo nuomones
šiuo klausimu. Siūlomus patobulinimus sudaro taisyklės dėl
pagalbos, kuria finansuojamos naujovės, kriterijai, padedantys
valstybės institucijoms veiksmingiau nukreipti pagalbą, taisyklių
aiškinimas norint padidinti jų teisinį tikrumą ir
supaprastinti reguliavimo sistemą. Siūlymai dėl naujovėms
skirtos pagalbos aprėpia šias šešias plačias sritis:
verslą pradedančios inovacinės įmonės; rizikos
kapitalas; naujovių integracija į galiojančias valstybės
pagalbos taisykles, skirtas moksliniams tyrimams ir plėtrai;
inovacinių technologijų tarpininkai, universitetų mokslinių
tyrimų personalo ir MVĮ darbuotojų mokymas ir judumas bei Europos
bendrojo intereso projektų pavyzdiniai centrai. </i></b></p>
<p>Už konkurenciją atsakinga komisijos narė Neelie Kroes
pasakė: „Nors veiksminga konkurencija yra geriausia priemonė
naujovėms ir konkurencingumui Europoje stiprinti, valstybės pagalba
taip pat gali atlikti labai naudingą pagalbinį vaidmenį.
Šiame konsultacijoms skirtame dokumente Komisija pirmą kartą
pateikia konkrečias idėjas, kaip valstybės pagalbos forma paremti
naujovių diegimą. Tai taip pat yra pirmasis konkretus patobulinto
ekonominio metodo, numatyto valstybės pagalbos veiksmų plane,
įgyvendinimo pavyzdys.</p>
<p>2005 m. vasario mėn. pakartotinai paskelbus Lisabonos strategiją
(žr. <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>),
Barroso vadovaujama Komisija pabrėžė būtinybę
valstybėms narėms kurti daugiau ir geresnių darbo vietų
dinamiškesnėje, naujoves diegiančioje ir patrauklesnėje
Europoje. Tai labai svarbu norint sustiprinti Europos ekonomiką ir kartu
išlaikyti bei tobulinti Europos socialinį ir aplinkosaugos
modelį. Todėl naujovės yra ypatingos svarbos dalykas. Nors
padėtis valstybėse narėse ir skirtinguose sektoriuose skiriasi,
visa ES šiuo metu nesukuria pakankamai inovacinių technologijų,
kurios padėtų didinti ekonomikos augimą ir užimtumą.
</p>
<p>Komunikate dėl naujovėms skirtos valstybės pagalbos nurodoma,
kad laukiama nuomonių apie konkrečias priemones, kurioms Komisija
leistų skirti valstybės pagalbą pasinaudojant <i>ex-ante</i>
taisyklėmis ir kriterijais. Vadovaujantis šiomis konsultacijomis,
naujosios nuostatos bus integruotos į galiojančias valstybės
pagalbos taisykles. Taikančios šias nuostatas valstybės
narės ne tik galės gauti greitesnį patvirtinimą,
leidžiantį skirti valstybės pagalbą naujovėms skatinti,
šios nuostatos taip pat padės valstybėms narėms veiksmingiau
panaudoti valstybės lėšas. </p>
<p>Komisija, rengdama konsultacijas, aiškiai nurodo, kad valstybės
pagalba negalima išspręsti visų su Europos konkurencingumu ir
naujovių diegimu susijusių problemų. Norint, kad įmonės
imtųsi naujų technologijų, visų pirma būtina veiksminga
konkurencija. Konkurencija bendrovėms teikia natūralias paskatas
siūlyti naujas idėjas ir kurti naujus produktus, padeda prisitaikyti
prie pokyčių ir baudžia tas bendroves, kurios nejuda į
priekį arba atsilieka. Todėl siekis užtikrinti, kad konkurencija
taptų inovacijų varomąja jėga, yra ne mažiau svarbus
nei vyriausybės parama. </p>
<p>Atsižvelgiant į patobulintą ekonomikos metodą,
pateiktą 2005 m. birželio mėn. valstybės pagalbos
veiksmų plane (žr. <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
ir <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
komunikate dėl valstybės pagalbos naujovėms skatinti numatyta
aiški valstybės pagalbos priemonių naujovių srityje
tobulinimo metodika. Iš esmės valstybės pagalba gali būti
teikiama, jei:</p>
<p>1) pagalbos priemonė yra skirta konkrečiai rinkos ydai
spręsti,</p>
<p>2) valstybės pagalba yra tinkamiausia politikos priemonė <i>(o taip
yra ne visada – kartais struktūrinė politika ar reguliavimas
būtų tinkamesnės priemonės),</i></p>
<p>3) naujovėms skirta pagalba yra skatinamojo pobūdžio ir
atitinka numatytą tikslą ir </p>
<p>4) konkurencijos iškraipymai yra riboti.</p>
<p>Komisija komunikate nurodo tam tikrus rinkos ydų atvejus, kurie gali
trukdyti optimaliam inovacijų lygiui pasiekti. Komisija taip pat
nagrinėja, kaip su valstybės pagalba keisti paskatas diegti naujoves.
Tuo pagrindu komunikate siūloma leisti teikti pagalbą dviem su
naujovėmis susijusioms veiklos rūšims:</p>
<p>a) veiklai, kuria remiama rizika ir eksperimentai, siekiantys suartinti
mokslinius tyrimus ir rinką bei</p>
<p>b) veiklai, kuria gerinama bendra verslo aplinka.</p>
<p>Komunikate pateikiamos šešios konkrečios naujoves
remiančios priemonės pasinaudojant valstybės pagalba:</p>
<p>1) parama steigiant inovacines įmones ir skatinant jų augimą
(atleidžiant nuo mokesčių ir teikiant subsidijas),</p>
<p>2) papildomas lankstumas skiriant valstybės pagalbą rizikos
kapitalui,</p>
<p>3) galiojančių valstybės pagalbos taisyklių, skirtų
moksliniams tyrimams ir plėtrai, taikymo srities didinimas ir leidimas
teikti valstybės pagalbą MVĮ, užsiimančioms inovacine
veikla, kaip antai, komercinę paskirtį turinčiais prototipais,
techniniu dizainu ar ekonominio pagrįstumo analize, </p>
<p>4) 	MVĮ skirtos subsidijos paslaugoms iš inovacinių
technologijų tarpininkų pirkti,</p>
<p>5)	subsidijos MVĮ aukštos kvalifikacijos mokslo darbuotojams ir
inžinieriams įdarbinti ir pasinaudoti universitetų ir
didelių bendrovių darbuotojų mainais, </p>
<p>6)	parama kuriant pavyzdinius centrus bendradarbiaujant, jungiant ir vykdant
bendrojo Europos intereso projektus.</p>
<p>Daugiau informacijos rasite <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>Visas
komunikato tekstas pateikiamas adresu</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Pastabas prašytume siųsti el. paštu <a
href="mailto:STATEAIDGREFFE@CEC.EU.INT">STATEAIDGREFFE@CEC.EU.INT</a> arba
adresu <i>DG Competition, State Aid Greffe, SPA 3, office 6/5, B-1049 Brussels,
Belgium</i>, su nuoroda <i><u>„Konsultacijoms dėl naujovėms
skatinti skirtos valstybės pagalbos</u></i>“.</p>

