					<p align="right"><b>IP/05/1239</b></p>
<p align="right">Brussell, 11 Ottubru 2005</p>
<h1>
<a name="Heading4"></a><b>Sikurezza ta’ ħajjet
il-vjaġġaturi: Il-Kummissjoni tħeġġeġ lill-Istati
Membri jtejbu t-tweġibiet tagħhom lit-telefonati ta’
emerġenza lin-numru 112</b></h1>
<p><b><i>Il-Kummissjoni Ewropea llum ħeġġet lill-Istati Membri
jtejbu l-kapaċità tagħhom li jwieġbu t-telefonati lejn
in-numru 112. In-numru tat-telefon waħdieni Ewropew
għall-emerġenzi issa jista’ jintuża minn kull telefon, fiss
jew ċellulari, madwar il-25 pajjiż ta’ l-UE, iżda
fil-prattika n-nurmu 112 mhux qed jaħdem sew kif mixtieq. Xi pajjiżi
ma ħejjewx ir-riżorsi biex jaħsbu għan-numru ta’
lingwi meħtieġa, oħrajn m’għandhomx
it-teknoloġija adattata biex jillokalizzaw ġeografikament
it-telefonati magħmula mill-mowbajls, u f’xi pajjiżi oħra
n-nies għadhom ma ġewx mgħarrfa bl-eżistenza tas-sevizz.
L-Istati Membri għandhom jinvestu urġentement f’riżorsi
addizzjonali biex isolvu problemi loġistiċi u lingwistiċi u
mbagħad jinfurmaw aħjar liċ-ċittadini bin-numru.
</i></b></p>
<p>Il-Kummissarju għas-Soċjetà ta’ l-Informatika u
tal-Mezzi tax-Xandir Viviane Reding qalet:<i> “Biż-żieda qawwija
tas-safar internazzjonali fuq xogħol u għadd kbir ta’ familji li
jsiefru għal btala, dan in-numru għall-emerġenzi pan-Ewropew
jirrappreżenta strument assolutament indispensabbli, mhux lussu
żejjed. X’numru għandek iċċempel jekk int mir-Renju
Unit u għandek bżonn ambulanza l-Greċja waqt btala? X’numru
għandek iċċempel mill-mowbajl jekk tkun involut f'inċident
tat-traffiku fl-Iżvezja, jew l-appartament tiegħek fi Praga ħa
n-nar? Dawn iż-żminijiet fejn in-numru għall-emerġenzi 112
huwa ‘wieħed mis-sigrieti l-aktar miżmuma fl-Ewropa’
għandhom jintemmu. U l-gvernijiet għandhom jinvestu r-riżorsi
neċessarji biex jagħtu servizz li tista' torbot fuqu. Ma nistgħux
ma nagħmlux suċċess minn dan is-servizz. In-nuqqas ta’
azzjoni jista’ jżid iż-żminijiet tar-rispons
għall-emerġenzi, u b’hekk ħajjet il-bniedem tkun
ipperikolata”.  </i></p>
<p>In-numru 112 twaqqaf oriġinarjament bħala numru li jista’
jintuża miċ-ċittadini li jsiefru, billi jkunu jridu jżommu
f’moħħhom numru wieħed biss, kull fejn imorru.
It-tħejjija ta’ dan in-numru kienet sfida għall-pajjiżi
kollha, għax kellhom jikkoordinaw l-azzjonijiet ta’ bosta
awtoritajiet pubbliċi fuq livell nazzjonali jew lokali. Xi Stati Membri
diġà għandhom rekord tajjeb fil-ġestjoni tat-telefonati
ta’ emerġenza, u dan jispjega għaliex il-Kummissjoni temmen li
hu ta’ benefiċċju li taqsam l-aħjar prassi madwar l-UE
kollha.</p>
<p>F’Lulju, il-Kummissarju Reding bagħtet ittri lill-Ministri
responsabbli għan-numru 112 fil-25 Stat Membru ta’ l-UE u staqsiethom
dwar il-progress magħmul fl-implimentazzjoni u r-reklamar tan-numru
tat-telefon waħdieni 112 Ewropew għall-emerġenzi fil-pajjiżi
rispettivi tagħhom. Il-Kummissjoni stiednet ukoll lir-rappreżentanti
tal-25 Stat Membru ta’ l-UE biex jieħdu sehem f’konferenza llum
fi Brussell biex jasqmu l-“aħjar prassi” fil-ġestjoni
tat-telefonati lejn in-numru 112. </p>
<p>Il-konferenza tal-lum hija l-ewwel waħda ta’ din ix-xejra, fuq
livell Ewropew, li tlaqqa’ l-amministrazzjonijiet ta' l-Istati Membri
kollha li huma responsabbli għall-komunikazzjonijiet elettroniċi u
l-protezzjoni ċivili. L-għaqdiet tal-konsumaturi ġew mistiedna
jieħdu sehem ukoll bħala osservaturi. Din il-laqgħa se
tħares lejn dak li l-Istati Membri għamlu s'issa, u jekk jistax isir
xi titjib fuq livell nazzjonali meta titqies l-esperjenza ta' Stati Membri
oħra. Dawn jinkludu ż-żieda tal-kapaċitajiet
lingwistiċi tal-ġestjoni taċ-ċentri għat-telefonati
ta’ emerġenza, it-twaqqif ta’ ċentri integrati li
jistgħu jlaqqgħu s-servizzi kollha, u l-iżgurar li
l-informazzjoni dwar il-post minn fejn qed issir it-telefonata tkun disponibbli
minnufih.</p>
<p><a name="_Hlt116800432"></a><a name="_Hlt116800433"></a>Il-Kummissjoni, billi
tibni fuq ir-riżultati tal-konferenza ta’ llum, se tipproponi
t-twaqqif ta' grupp espert ta' delegati mill-awtoritajiet pubbliċi
relevanti biex jeżaminaw modi prattiċi ta' kif in-nuqqasijiet
identifikati sa llum jistgħu jkunu megħluba. Il-Kummissjoni temmen li
l-konferenza, u x-xogħol tal-grupp ta’ esperti, se jgħinu
fit-titjib tal-kwalità tas-servizzi ta’ emerġenza pprovduti
liċ-ċittadini kollha ta’ l-UE, l-aktar meta jsiefru.</p>
<p>Barra minn hekk, bosta ċentri ta’ ġestjoni tat-telefonati
ta’ emerġenza jeħtieġu aġġornamenti
teknoloġiċi biex ikunu jistgħu jimmaniġġjaw
it-telefonati ta’ emerġenza “awtomatiċi”
(<i>eCalls</i>) li daqt ikunu jistgħu jsiru minn karozzi f’każ
ta’ ħabta, anki jekk is-sewwieq jitlef sensih. Is-sistema ta'
l-<i>eCalls</i> tista' tirrapporta l-post eżatt lis-servizzi ta'
emerġenza, skond jekk dawn ikunux jistgħu jipproċessaw
l-informazzjoni (ara <a
href="/rapid/pressReleasesAction.do?reference=IP/05/1137&format=HTML&aged=0&language=en&guiLanguage=en">IP/05/1137</a>).
Jekk il-karozzi kollha fl-Ewropa jkunu mgħammra bit-teknoloġija
ta’ l-<i>eCall</i>, iż-żminijiet tar-rispons
għall-emerġenzi jitnaqqsu sa 50% f’żoni rurali u sa 40%
f’żoni urbani, b’2,500 ħajja salvata kull sena. </p>
<p>Minkejja li l-għarfien pubbliku dwar l-eżistenza tan-numru 112 qed
jikber, il-Kummissjoni temmen li jista' jsir iktar għar-reklamar
tiegħu. Malli s-servizz jilħaq kwalità kumplessivament
soddisfaċjenti għall-Kummissjoni din se tniedi kampanja ta’
komunikazzjoni maħsuba biex tqajjem kuxjenza fil-pubbliku ġenerali
dwar il-vantaġġi li joffri n-numru 112.</p>
<p>L-iżvilupp ta’ servizz ta’ emerġenza affidabbli u
effiċjenti permezz tan-numru 112, u l-użu tat-teknoloġija
ta’ l-<i>eCall</i>, huma parti mill-istrateġija ta’ l-UE
għal soċjetà Ewropea ta’ l-informatika fl-2010 (i2010),
maħsuba li ġġib ’il quddiem it-tkabbir u x-xogħol
fl-ekonomija diġitali. Il-Kummissarju Reding diġà wriet ir-rieda
tagħha li jsir użu mill-poteri tal-Kummissjoni biex tiggarantixxi
l-applikazzjoni effikaċi tal-leġiżlazzjoni fis-seħħ
fil-qasam tal-komunikazzjonijiet elettroniċi, inkluż ir-regoli
ta’ l-UE dwar in-numru waħdieni Ewropew għall-emerġenzi,
fil-25 Stat Membru. </p>
<p><b>Kuntest: </b></p>
<p>L-Artikolu 26 tad-Direttiva dwar Servizz Universali (2002/22/KE) jiddikjara
li l-Istati Membri għandhom jassiguraw li t-telefonati minn telefons fissi
jew ċellulari lin-numru 112 ikun bla ħlas. Minbarra dan,
il-ġestjoni tat-telefonati għandha tkun kif xierqa. Dan għandu
jissaħħaħ billi ċ-ċentri għall-emerġenzi
jkunu jistgħu jipproċessaw l-informazzjoni dwar minn fejn qed issir
it-telefonata. L-Istati Membri għandhom ukoll jirreklamaw in-numru 112
bħala n-numru għall-emerġenzi waħdieni Ewropew.</p>
<p>Fi Frar 2005, il-Kummissjoni u l-industrija tal-karozzi fl-Ewropa qablu fuq
pjan ta’ azzjoni bil-għan li jassigura li l-<i>eCall</i> isir
disponibbli fil-karozzi l-ġodda kollha mill-2009.<br>Iktar dettalji
jistgħu jinstabu fl-iskeda informattiva mehmuża :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+  <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=en">MEMO/05/363</a></p>

