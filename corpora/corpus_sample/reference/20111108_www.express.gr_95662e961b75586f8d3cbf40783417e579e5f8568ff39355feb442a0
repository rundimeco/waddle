<p> Υψηλό το κόστος των επιπτώσεων στην υγεία από φυσικές καταστροφές </p>
<p> Πηγή: ΑΠΕ 08/11/11-15:24</p>
<p> Όταν ξεσπούν ακραία καιρικά φαινόμενα, γίνεται λόγος για το κόστος από τις υλικές ζημιές και το κόστος για τις ασφαλιστικές εταιρείες. «Το κόστος της υγειονομικής περίθαλψης ποτέ δεν συνυπολογίζεται», επισημαίνει ο επικεφαλής επιστήμονας στην αμερικανική μη κυβερνητική οργάνωση Natural Resources Defense Council, Κιμ Νόουλτον. Ερευνητές από την NRDC, το πανεπιστήμιο California-Berkeley και το πανεπιστήμιο California-San Francisco υπολόγισαν ότι το κόστος των θανάτων και άλλων προβλημάτων στην υγεία, που προκλήθηκαν από πλημμύρες, ξηρασία και άλλες φυσικές καταστροφές, οι οποίες σχετίζονται με την αλλαγή του κλίματος ανήλθε, την περίοδο 2000-2009, σε 14 δισ. δολάρια.</p>
<p> Η μελέτη δημοσιεύθηκε στην επιθεώρηση Health Affairs, λίγες μόλις εβδομάδες πριν από τη Διάσκεψη του ΟΗΕ για το Κλίμα στο Ντέρμπαν, στη Νότια Αφρική. Εκεί, οι εκπρόσωποι της παγκόσμιας κοινότητας θα προσπαθήσουν για μία ακόμη φορά να υπερβούν τις μεταξύ τους διαφορές, στην κατεύθυνση της επίτευξης μιας παγκόσμιας συμφωνίας για την αντιμετώπιση των επιπτώσεων από τις αλλαγές στο κλίμα. Κύριος ανασχετικός παράγοντας είναι το κόστος των φιλικών προς το περιβάλλον πολιτικών που απαιτείται να υλοποιηθούν.</p>
<p>Ίσως, μοναδική διέξοδος να είναι ο υπολογισμός του κόστους της εμμονής στις σημερινές πολιτικές.</p>
<p> Οι ερευνητές υπογράμμισαν ότι επέλεξαν γεγονότα, που βρίσκονταν στο μέσον της κλίμακας ως προς τη σφοδρότητά τους. Δεν συμπεριέλαβαν ορισμένες καταστροφές με αξιοσημείωτα υψηλό κόστος, όπως την περίοδο κυκλώνων του 2005, η οποία θα μείνει χαραγμένη στη μνήμη λόγω του κυκλώνα «Κατρίνα». Παρουσιάζουν έξι περιπτωσιολογικές μελέτες, ως παραδείγματα γεγονότων που σχετίζονται με την αλλαγή του κλίματος, τα οποία αναμένεται να επιδεινωθούν, καθώς υπερθερμαίνεται ο πλανήτης.</p>
<p>Έτσι, υπολογίζουν στα 6,5 δισ. δολάρια το κόστος της μόλυνσης της ατμόσφαιρας στις ΗΠΑ με όζον, την περίοδο 2000-2002. Στα 207 εκατ. δολάρια, το κόστος του ξεσπάσματος στη Λουϊζιάνα, το 2002, της επιδημίας του ιού του Δυτικού Νείλου. Το κόστος από τις φωτιές στα δάση στο νότιο τμήμα της Καλιφόρνιας, το 2003, ανήλθε σε 578 εκατ. δολάρια. Υπολογίζουν ότι το κόστος της περιόδου κυκλώνων στη Φλόριντα ανήλθε, το 2004, στα 1,4 δισ. δολάρια. Το κόστος του κύματος καύσωνα στην Καλιφόρνια, το 2006 ανήλθε σε 5,3 δισ. δολάρια.</p>
<p>Τέλος, όταν, το 2009, πλημμύρισε ο ποταμός Red River στην πολιτεία της Βόρειας Ντακότα, το κόστος υγειονομικής περίθαλψης ανήλθε σε 20 εκατ. δολάρια. Τα έξι αυτά γεγονότα εκτιμάται ότι είχαν ως αποτέλεσμα 1.689 πρόωρους θανάτους, νοσοκομειακή περίθαλψη 8.992 ατόμων, ενώ 21.113 επισκέφθηκαν τα επείγοντα περιστατικά και 734.398 τα εξωτερικά ιατρεία στα νοσοκομεία. Το υψηλότερο κόστος ήταν αυτό των πρόωρων θανάτων. Ανήλθε, συνολικά, στο ποσό των 13,3 δισ. δολαρίων.</p>
