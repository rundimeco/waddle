<p>Μια ανάσα πριν το πρώτο εμβόλιο για την ελονοσία</p>
<p>Παρουσιάστηκαν άκρως ενθαρρυντικά αποτελέσματα μεγάλου εύρους δοκιμής σε παιδιά στην Αφρική</p>
<p>Κουνούπι που μεταδίδει την ελονοσία. Η νόσος ελπίζεται ότι σύντομα θα νικηθεί χάρη σε ένα νέο, αποτελεσματικό εμβόλιο</p>
<p>Ένα πειραματικό εμβόλιο για την ελονοσία φάνηκε να μειώνει τον κίνδυνο μετάδοσης της νόσου στο πλαίσιο μεγάλης κλινικής δοκιμής που διεξάγεται σε παιδιά στην Αφρική. Τα ενθαρρυντικά μέχρι στιγμής αποτελέσματα μαρτυρούν ότι το εμβόλιο μπορεί να αποτελέσει την πρώτη αποτελεσματική προληπτική θεραπεία ενάντια στη θανατηφόρα ασθένεια.</p>
<p>Στοιχεία δοκιμών τελευταίας φάσης που δόθηκαν στη δημοσιότητα, έδειξαν ότι το εμβόλιο με την ονομασία RTS,S ή Mosquirix προσέφερε προστασία ενάντια στην ελονοσία σε μικρούς εθελοντές πέντε ως 17 μηνών στην Αφρική, όπου η ασθένεια σκοτώνει εκατοντάδες χιλιάδες παιδιά κάθε χρόνο.</p>
<p>«Τα δεδομένα αυτά μαρτυρούν ότι μπορεί να έχουμε σύντομα στα χέρια μας το πρώτο εμβόλιο για την ελονοσία» ανέφερε ο Αντριου Γουίτι, ανώτατο στέλεχος της εταιρείας GlaxoSmithKline η οποία παρασκεύασε το εμβόλιο σε συνεργασία με τον μη κερδοσκοπικό οργανισμό PATH Malaria Vaccine Inititative.</p>
<p>Μεγάλος δολοφόνος του πληθυσμού</p>
<p>Η ελονοσία ενδημεί σε περίπου 100 χώρες σε ολόκληρο τον κόσμο και μόνο το 2009 σκότωσε περί τα 800.000 άτομα, σύμφωνα με τα στοιχεία του Παγκόσμιου Οργανισμού Υγείας. Μέτρα ελέγχου όπως η χρήση κουνουπιέρας εμποτισμένης με εντομοκτόνες ουσίες, ο ψεκασμός των οικιών και η χρήση «κοκτέιλ» φαρμάκων έχουν ήδη βοηθήσει στη μείωση των κρουσμάτων ελονοσίας και των θανάτων εξαιτίας της ασθένειας τα τελευταία χρόνια. Ωστόσο, σύμφωνα με τους ειδήμονες, η ανάπτυξη ενός αποτελεσματικού προληπτικού εμβολίου θεωρείται ζωτικής σημασίας στη μάχη με τη νόσο.</p>
<p>Αν και τα στοιχεία δείχνουν ότι πρόκειται για ένα ανεπανάληπτο επίτευγμα στο πεδίο αντιμετώπισης της ελονοσίας, τόσο ο Γουίτι, όσο και ειδικοί του τομέα τόνισαν ότι το εμβόλιο δεν αποτελεί πανάκεια για την εκρίζωση της ελονοσίας από τον παγκόσμιο χάρτη. Και αυτό διότι το Mosquirix είναι λιγότερο αποτελεσματικό ενάντια στην ασθένεια σε σύγκριση με άλλα εμβόλια που έχουν αναπτυχθεί για κοινές ασθένειες όπως η πολιομυελίτιδα και η ιλαρά.</p>
<p>Όχι εκρίζωση, αλλά έλεγχος της νόσου</p>
<p>«Θα θέλαμε το εμβόλιο να εξαφανίσει την ελονοσία, ωστόσο αυτό που πιστεύουμε τελικώς ότι θα καταφέρει είναι ότι θα συμβάλει στον έλεγχο της νόσου παρά στην εκρίζωσή της» σημείωσε ο Τσίρι Αγκμπενιέγκα, επικεφαλής ερευνητής των δοκιμών του εμβολίου στη Γκάνα, κατά τη διάρκεια Φόρουμ για την Ελονοσία στο Σιάτλ το οποίο διοργάνωσε το Ιδρυμα Μπιλ και Μελίντα Γκέιτς. Υπογραμμίζεται ότι τα ευρήματα σχετικά με το εμβόλιο δημοσιεύονται και στην επιθεώρηση «New England Journal of Medicine». Είναι τα πρώτα που έρχονται στο φως στο πλαίσιο κλινικών δοκιμών φάσης ΙΙΙ οι οποίες διεξάγονται σε συνολικά 11 κέντρα επτά χωρών της υποσαχάριας Αφρικής.</p>
<p>Παρότι η δοκιμή βρίσκεται σε εξέλιξη, οι ερευνητές που ανέλυσαν τα πρώτα δεδομένα τα οποία αφορούσαν 6.000 παιδιά ανακάλυψαν ότι μετά από 12 μήνες παρακολούθησης, τρεις δόσεις του Mosquirix μείωσαν τον κίνδυνο εμφάνισης κλινικών συμπτωμάτων ελονοσίας καθώς και της βαριάς μορφής της νόσου κατά 56% και 47% αντιστοίχως.</p>
<p>«Είμαστε πολύ χαρούμενοι με τα αποτελέσματα. Δεν έχουμε υπάρξει ποτέ μέχρι σήμερα πιο κοντά στο να έχουμε ένα αποτελεσματικό εμβόλιο για την ελονοσία» δήλωσε από την πλευρά του ο Κριστιάν Λουκ, διευθυντής του PATH Malaria Vaccine Inititative.</p>
