<p>Εμφυτεύματα σιλικόνης PIP: Έρευνα στην Αυστραλία - Αναμένεται το βρετανικό πόρισμα</p>
<p>Στα εμφυτεύματα της γαλλικής εταιρείας χρησιμοποιήθηκε κοινή βιομηχανική σιλικόνη, αντί ιατρικής, με αποτέλεσμα να προκύπτει κίνδυνος για την υγεία των γυναικών    (Φωτογραφία:  Reuters</p>
<p>Καμπέρα, Αυστραλία</p>
<p>Η ρυθμιστική αρχή του αυστραλιανού υπουργείου Υγείας θα ξεκινήσει σήμερα, Τετάρτη, την διεξαγωγή έρευνας ως προς τον κίνδυνο που τυχόν να διατρέχουν 4.500 γυναίκες στην Αυστραλία στις οποίες τοποθετήθηκαν εμφυτεύματα στήθους γαλλικής εταιρίας PIP, που χρησιμοποιούσε επικίνδυνα υλικά για την κατασκευή τους.</p>
<p>Η Διοίκηση Θεραπευτικών Προϊόντων, η οποία εγκρίνει και ελέγχει τα προϊόντα που συνδέονται με την υγεία, ανακοίνωσε ότι θα συναντηθεί με ειδικούς συμβούλους για να εξετάσει τους ενδεχόμενους κινδύνους από τα εμφυτεύματα.</p>
<p>«Η Υπηρεσία ασχολείται ενεργά με τις ανησυχίες που προέκυψαν για τα εμφυτεύματα της Poly Implant Prothese SA (PIP) και αναθεωρεί τις υπάρχουσες πληροφορίες ως προς το ποσοστό ρήξης (τους) για όλα τα εμφυτεύματα στήθους», δήλωσε εκπρόσωπός της υπηρεσίας.</p>
<p>Η έρευνα πραγματοποιείται μετά την παγκόσμια ανησυχία που προέκυψε έπειτα από τον θάνατο μιας Γαλλίδας από καρκίνο, το 2011, στην οποία είχαν τοποθετηθεί εμφυτεύματα στήθους της εταιρίας PIP.</p>
<p>Περίπου 300.000 γυναίκες σε όλο τον κόσμο έχουν τοποθετήσει εμφυτεύματα στήθους τα οποία έχει κατασκευάσει η PIP, που χρεοκόπησε το 2010 όταν από επίσημη έρευνα προέκυψε ότι χρησιμοποιούσε μη εγκεκριμένη, βιομηχανική σιλικόνη σε ορισμένα από τα προϊόντα της.</p>
<p>Οι αυστραλιανές αρχές υγείας ανακοίνωσαν ότι δεν έχουν στη διάθεσή τους πληροφορίες για τα εμφυτεύματα από τις γαλλικές ρυθμιστικές αρχές καθώς η σχετική ποινική έρευνα βρίσκεται ακόμη σε εξέλιξη στη Γαλλία. Ωστόσο, εμφυτεύματα κατασκευής της PIP πέρασαν τεστ αντοχής στην Αυστραλία τον Ιούλιο του 2010 και δεν εντοπίστηκαν προβλήματα, ενώ δεν έχει γίνει γνωστό αν η εταιρία προμήθευσε την Αυστραλία με εμφυτεύματά της που δεν πληρούν τις απαραίτητες προδιαγραφές.</p>
<p>Εν αναμονή ανακοινώσεων και στην Βρετανία</p>
<p>Η Βρετανία αναμένει αυτήν την εβδομάδα τα αποτελέσματα των ελέγχων για την ασφάλεια των εμφυτευμάτων σιλικόνης της γαλλικής Poly Implant Prothese, σύμφωνα με ανακοίνωση του υπουργού Υγείας Αντριου Λάνσλεϊ.</p>
<p>Η βρετανική κυβέρνηση επιμένει ότι δεν απαιτείται η αφαίρεση των επίμαχων εμφυτευμάτων, αντίθετα με τις γαλλικές αρχές που συνέστησαν στις γυναίκες την προληπτική αφαίρεση τους.</p>
<p>Ο κ.Λάνσλεϊ τόνισε πως ανησυχεί για την ποιότητα των στοιχείων από τις ιδιωτικές κλινικές και τους προμηθευτές, αλλά πρόσθεσε πως οι ειδικοί θα είναι σε θέση να αποφανθούν στο τέλος της εβδομάδας και να δώσουν μια οριστική απάντηση στις περίπου 40.000 γυναίκες στην Βρετανία που φέρουν τα εμφυτεύματα αυτά.</p>
<p>«Με βάση τις αποδείξεις και τα στοιχεία που έχουν εξετάσει ως τώρα, επιμένουν στο ότι δεν συντρέχει λόγος αφαίρεσης των συγκεκριμένων εμφυτευμάτων γιατί δεν υπάρχει τέτοια ανησυχία για την ασφάλεια που να δικαιολογεί τον κίνδυνο μιας χειρουργικής επέμβασης», υπογράμμισε ο βρετανός υπουργός στο ραδιόφωνο του BBC.</p>
<p>«Δεν υπάρχουν αποδείξεις ότι (τα εμφυτεύματα) συνδέονται με τον καρκίνο, τα τεστ τοξικότητας έδειξαν πως το περιεχόμενο του εμφυτεύματος δεν είναι τοξικό», πρόσθεσε ο ίδιος.</p>
