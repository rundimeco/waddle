<p>Prezydent Chin ostrzega przed wrogimi siłami</p>
<p>4 sty, 08:53  KDP  / IAR</p>
<p>Prezydent Hu Jintao ostrzega, że wrogie, zagraniczne siły chcą zwesternizować i podzielić Chiny. Tekst jego przemówienia skierowanego do wysokich rangą partyjnych dygnitarzy przedrukował periodyk "Poszukiwanie Prawdy", przeznaczony dla członków Komunistycznej Partii Chin.</p>
<p>Hu Jintao uważa, że Chiny muszą stawić czoła poważnym problemom ideologicznym. Przewodniczący Chińskiej Republiki Ludowej nie sprecyzował jednak, komu zależy na westernizacji chińskiej kultury. Od ubiegłego roku chińskie władze w szczególnie intensywny sposób starają się promować "komunistyczne wartości". Przeciwdziałając zachodnim wpływom, cenzura ograniczyła aż o dwie trzecie liczbę programów rozrywkowych w chińskiej telewizji.</p>
<p>Władze zamierzają postawić na promocję chińskiej kultury poza granicami Chin. W Państwie Środka w ostatnich latach do kin trafiło wiele filmów historycznych. Ich zadaniem miało być wzmocnienie morale Chińczyków. Zdaniem części ekspertów, wzmacniając propagandę chińskie władze starają się odwrócić uwagę mieszkańców Państwa Środka od takich problemów, jak pogłębiająca się przepaść między bogatymi i biednymi czy też wszechobecna korupcja.</p>
