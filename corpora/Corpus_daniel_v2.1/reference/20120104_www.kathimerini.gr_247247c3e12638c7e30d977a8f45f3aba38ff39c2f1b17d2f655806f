<p>Συναντήσεις Παπαδήμου με τους κοινωνικούς εταίρους την Τετάρτη</p>
<p>Συνάντηση με τον πρωθυπουργό Λουκά Παπαδήμο, θα έχουν την Τετάρτη 4 Ιανουαρίου στο Μέγαρο Μαξίμου, τα προεδρεία των εργοδοτικών ενώσεων και των τριτοβάθμιων συνδικαλιστικών οργανώσεων.</p>
<p>Οι συναντήσεις, οι οποίες θα είναι διαδοχικές, πραγματοποιούνται μετά από πρόσκληση του πρωθυπουργού και σηματοδοτούν την έναρξη του διαλόγου ανάμεσα στην Κυβέρνηση και τους κοινωνικούς εταίρους, προκειμένου να αναζητηθούν κοινές θέσεις ενόψει της επίσκεψης της «τρόικας» στις 16 Ιανουαρίου.</p>
<p>Στο επίκεντρο των συζητήσεων θα βρεθούν οι εργασιακές σχέσεις και η μείωση του κόστους εργασίας, κάτι που αποτελεί σταθερή επιδίωξη των δανειστών.</p>
<p>Οι εργοδοτικές οργανώσεις είναι αντίθετες με την κατάργηση των κατώτατων αμοιβών όπως αυτές ορίζονται από την Εθνική Συλλογική Σύμβαση Εργασίας, συγκλίνουν όμως στο αίτημα για πάγωμα των αυξήσεων για τρία χρόνια και τη μείωση του μη μισθολογικού κόστους.</p>
<p>Τις μειώσεις στον κατώτατο μισθό έχει αποκλείσει και ο υπουργός Εργασίας και Κοινωνικής Ασφάλισης Γιώργος Κουτρουμάνης τονίζοντας, ότι μια τέτοια κίνηση θα αποτελούσε «αιτία πολέμου» με τους κοινωνικούς εταίρους.</p>
<p>Ο ΣΕΒ διεκδικεί μεγαλύτερη κινητικότητα στην αγορά εργασίας με περαιτέρω ελαστικοποίηση των εργασιακών σχέσεων, ώστε να συγκλίνουν προς τα ευρωπαϊκά δεδομένα και κατάργηση των δεσμεύσεων για απαγόρευση των απολύσεων στις επιχειρήσεις που προσλαμβάνουν άνεργους με επιδότηση ΟΑΕΔ.</p>
<p>Οι εργοδοτικές οργανώσεις ζητούν μείωση κατά 10% των ασφαλιστικών εισφορών, οι οποίες σήμερα φθάνουν ως το 45% του συνολικού μισθολογικού κόστους.</p>
<p>Το συνολικό κόστος της μισθοδοσίας στον ιδιωτικό τομέα ανέρχεται στα 45 δισ. ευρώ το χρόνο, οπότε μια μείωση της τάξεως του 10% συνεπάγεται την εξοικονόμηση 2 δισ. για τις επιχειρήσεις».</p>
<p>Για να αντιμετωπισθεί η απώλεια των Ταμείων από τη μείωση των εισφορών ΓΕΣΕΒΕ και ΕΣΕΕ εισηγούνται την θέσπιση ειδικής εισφοράς του 1 τοις χιλίοις επί του τζίρου των επιχειρήσεων, που θα συνυπολογίζεται φορολογικά στις δαπάνες.</p>
<p>Οι θέσεις των εργοδοτικών οργανώσεων έχουν ήδη υποβληθεί στον υπουργό Εργασίας αλλά και στους εκπροσώπους των δανειστών, ενώ ο υπουργός Εργασίας έχει προαναγγείλει τη μείωση των ασφαλιστικών εισφορών από την 1η Μαρτίου μέσω της ηλεκτρονικής κάρτας εργασίας και επιπλέον μειώσεις από την 1η Ιουλίου του 2012.</p>
<p>Από την πλευρά της η ΓΣΕΕ, διαμηνύει ότι θα αντιταχθεί δυναμικά σε μέτρα που οδηγούν σε περαιτέρω μείωση του εισοδήματος των εργαζομένων ή θα πλήττουν εργασιακά δικαιώματα και θέσεις εργασίας.</p>
