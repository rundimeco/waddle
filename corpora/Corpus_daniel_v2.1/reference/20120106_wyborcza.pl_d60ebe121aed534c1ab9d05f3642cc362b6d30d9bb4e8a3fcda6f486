<p>Będzie szczepionka na HIV?</p>
<p>Wyniki naszych badań są naprawdę obiecujące - piszą na łamach najnowszego "Nature" naukowcy z Harvardu. Co prawda szczepionkę przetestowano na razie tylko na małpach - rezusach - ale uczeni są przekonani, że już wkrótce będzie można zacząć próby kliniczne z udziałem ludzi.</p>
<p>Zespół kierowany przez Dana Baroucha podał szczepionkę - zwaną MVA - grupie rezusów (tylko część zwierząt otrzymała prawdziwy preparat, reszta dostała placebo - nieaktywną biologicznie substancję). Okazało się, że u zaszczepionych zwierząt ryzyko zakażenia się SIV (Simian Immunodeficency Virus) - małpim odpowiednikiem wirusa HIV - było o 80-83 proc. niższe niż wśród tych, które otrzymały placebo. W dodatku u małp, które pomimo podania szczepionki uległy zakażeniu, liczba wirusów była wyraźnie mniejsza.</p>
<p>Jak uważają naukowcy, małpie wirusy od zawsze przenosiły się na mieszkańców odizolowanych wiosek w Afryce. Dopiero cywilizacja sprawiła, że jeden z nich - HIV - wydostał się z buszu i ruszył w świat.</p>
<p>Dzięki badaniom genomu wiemy, że wirus SIV przeszedł na nas z szympansów, po czym zmienił się w zabójczy HIV. Stało się to w Afryce Środkowej między 1910 a 1930 r. Epidemia zaczęła się w Kongu pod koniec lat 50. Część źródeł podaje, że najstarszy przypadek zakażenia HIV miał miejsce w 1959 r. i dotyczył mężczyzny. Inne mówią o kobiecie pochodzącej z zagubionej w buszu wioski i przez kilka lat pracującej w Kinszasie jako prostytutka. Wirus miał zostać znaleziony w próbce pobranej od niej krwi w 1957 r.</p>
