<p>Alstom nie dostanie od Rafako 135 mln zł za Bełchatów</p>
<p>Sąd Okręgowy w Warszawie udzielił Rafako zabezpieczenia przeciwko roszczeniom Alstom Power, dotyczącym wypłaty blisko 135 mln zł z gwarancji bankowych kontraktu związanego z budową bloku 858 MW w Elektrowni Bełchatów - poinformowało Rafako we wtorek późnym wieczorem.</p>
<p>Wcześniej, 19 grudnia 2011 r., Rafako otrzymało od banku BGŻ zawiadomienie o wpłynięciu żądania Alstom Power wypłaty środków z gwarancji bankowych, które zostały ustanowione zgodnie z umową z 19 listopada 2003 r.</p>
<p>W jej ramach Rafako miało dostarczyć dla konsorcjum spółek Alstom kocioł oraz instalację odsiarczania spalin dla bloku 858 MW w Elektrowni Bełchatów, którego Alstom był generalnym wykonawcą.</p>
<p>Postanowienie sądu, datowane na 30 grudnia 2011 r., przewiduje udzielenie Rafako zabezpieczenia roszczenia przeciwko Alstom Power o ustalenie nieistnienia zobowiązania z tytułu niewykonania lub nienależytego wykonania umowy w Elektrowni Bełchatów.</p>
<p>Sąd nakazał Alstom Power niezwłocznie złożyć w BGŻ pisemne oświadczenie o cofnięciu żądania zapłaty gwarancji bankowych. W swoim postanowieniu sąd zakazał Alstom Power również skorzystania z gwarancji bankowej poprzez żądanie (bezpośrednio lub za pośrednictwem pełnomocnika lub innego przedstawiciela) od BGŻ środków pieniężnych, a także przenoszenia praw do gwarancji.</p>
<p>Natomiast Rafako otrzymało możliwość wytoczenia w terminie dwóch tygodni powództwa o roszczenie będące przedmiotem zabezpieczenia pod rygorem upadku zabezpieczenia.</p>
<p>Pod koniec listopada 2011 r. PGE wystawiła Alstomowi notę obciążeniową za nieterminową realizację bloku w Bełchatowie. Za oddanie inwestycji z pięciomiesięcznym opóźnieniem PGE domagała się ponad 257 mln zł oraz 44 mln euro.</p>
<p>Oddanie bloku do użytku miało nastąpić w dniu 30 kwietnia 2011 r. Finalnie doszło do tego 28 września 2011 r. Łączna wartość inwestycji w Bełchatowie wyniosła ok. miliarda euro.</p>
<p>W komunikacie z 19 grudnia 2011 r. Rafako podało, że Alstom odrzucił żądanie PGE, po czym wezwał BGŻ do wypłaty środków z gwarancji bankowych, które są ważne do października 2013 r. W opinii spółki z Raciborza, w ten sposób Alstom próbował przenieść roszczenia PGE na Rafako.</p>
<p>Natomiast 22 grudnia 2011 r. PGE poinformowało o zawarciu ugody z Alstomem, lecz jej warunków nie ujawniono.</p>
<p>W komunikacie z 19 grudnia 2011 r. władze Rafako podkreślały również, że w ich opinii nie ma uzasadnionych podstaw do wypłaty środków z gwarancji bankowych.</p>
<p>- W pierwszym rzędzie emitent kwestionuje obowiązek zapłaty zobowiązania z tytułu nałożonych kar umownych przez w sytuacji, w której podmioty te nie dokonały zapłaty z tytułu swojego zobowiązania na rzecz zamawiającego i kwestionują jego zasadność - napisano w grudniu komunikacie raciborskiej spółki.</p>
<p>- Emitent kwestionuje również okoliczności wskazane przez Alstom, tj. wskazywane opóźnienie emitenta w wykonywaniu swojego zakresu prac. Zdaniem emitenta na podstawie umowy łączącej go ze spółkami Alstom brak jest podstaw do przypisania emitentowi opóźnień wskazanych ze strony tych spółek - napisano również.</p>
