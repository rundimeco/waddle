<p>Η οδοντόβουρτσα νικά την... πνευμονία</p>
<p>Κυρίως τα ηλικιωμένα άτομα αντιμετωπίζουν αυξημένο κίνδυνο της νόσου εάν δεν πλένουν συχνά τα δόντια τους</p>
<p>Πολλοί άνθρωποι, κυρίως ηλικιωμένοι, αντιμετωπίζουν αυξημένο κίνδυνο πνευμονίας αυτόν τον χειμώνα εάν αμελούν να χρησιμοποιούν τακτικά την… οδοντόβουρτσά τους. Αυτό προειδοποιούν ειδικοί της Ιατρικής Σχολής του Πανεπιστημίου Γέιλ οι οποίοι ανακάλυψαν σύνδεση μεταξύ των βακτηρίων του στόματος και της πνευμονίας, η οποία αποτελεί έναν εν δυνάμει σοβαρό «εχθρό» της υγείας, ακόμη και της ίδιας της ζωής.</p>
<p>Προάγγελος οι αλλαγές στα στοματικά βακτήρια</p>
<p>Όπως συγκεκριμένα ανέφερε ο επικεφαλής της νέας μελέτης δρ Σαμίθ Τζόουσι κατά τη διάρκεια του ετήσιου συνεδρίου της Αμερικανικής Εταιρείας Μεταδοτικών Νόσων στη Βοστόνη, η ομάδα του ανακάλυψε ότι αλλαγές που προκαλούνται στα βακτήρια του στόματος προηγούνται της ανάπτυξης πνευμονίας.</p>
<p>Σύμφωνα με τον ερευνητή, αν και απαιτούνται περαιτέρω μελέτες προκειμένου να προσδιοριστεί η ακριβής σχέση μεταξύ στοματικής υγείας και πνευμονίας, δεν είναι η πρώτη φορά που τα στοματικά προβλήματα συνδέονται με νόσους του αναπνευστικού.</p>
<p>Διαφορετικές βακτηριακής προέλευσης ασθένειες των πνευμόνων αποδίδονται στην εισπνοή μικροσκοπικών σταγονιδίων που «ταξιδεύουν» από το στόμα και τον λαιμό ως τους πνεύμονες. Αυτό μπορεί να οδηγήσει σε λοιμώξεις όπως η πνευμονία ή να επιδεινώσει τα συμπτώματα ενός ήδη υπάρχοντος αναπνευστικού προβλήματος,.</p>
<p>Ουλίτιδα και θνησιμότητα από πνευμονία</p>
<p>Προηγούμενες μελέτες έχουν μάλιστα δείξει ακόμη και υψηλότερα ποσοστά θνησιμότητας εξαιτίας πνευμονίας σε άτομα με προβλήματα των ούλων.</p>
<p>Τα νέα ευρήματα που βασίστηκαν σε παρακολούθηση 37 ατόμων επί έναν μήνα παρέχουν περαιτέρω ενδείξεις σχετικά με το ότι η στοματική υγεία αποτελεί «διαβατήριο» και για την υγεία του αναπνευστικού συστήματος, όχι μόνο στα ηλικιωμένα αλλά και στα νεαρότερα άτομα, σύμφωνα με τον επικεφαλής του Βρετανικού Ιδρύματος για την Υγεία των Δοντιών, δρα Νάιτζελ Κάρτερ.</p>
<p>Ο δρ Κάρτερ τόνισε ότι «κατά τους χειμερινούς μήνες όλος ο πληθυσμός είναι πιο ευάλωτος στα κρυολογήματα και στις αναπνευστικές νόσους εξαιτίας της πτώσης της θερμοκρασίας. Για αυτό πρέπει να θυμόμαστε, και κυρίως τα άτομα που είναι πιο ευάλωτα, ότι η πρόληψη είναι το σημαντικότερο όπλο. Εχει ήδη φανεί από διαφορετικά στοιχεία ότι υπάρχει ισχυρή σύνδεση μεταξύ της ουλίτιδας και της γενικότερης υγείας του οργανισμού, γεγονός που μαρτυρεί ότι, ειδικά αυτήν την εποχή του χρόνου, εάν διατηρούμε σε καλά επίπεδα τη στοματική υγεία μας, μπορούμε να προλάβουμε νόσους».</p>
<p>Συμβουλές για γερούς πνεύμονες</p>
<p>Ο επικεφαλής του βρετανικού Ιδρύματος έδωσε μάλιστα απλές αλλά ζωτικής σημασίας συμβουλές που οδηγούν όχι μόνο σε λαμπερό χαμόγελο αλλά και σε…γερούς πνεύμονες:</p>
<p>Βούρτσισμα των δοντιών επί δύο λεπτά τη φορά, δύο φορές την ημέραΧρήση οδοντόκρεμας με φθόριοΚαθάρισμα των δοντιών μέσα στην ημέρα με οδοντικό νήμα ή μεσοδόντια βουρτσάκιαΜείωση της κατανάλωσης τροφών και ποτών με ζάχαρηΕπίσκεψη στον οδοντίατρο κάθε εξάμηνο.</p>
<p>Ο ειδικός υπογράμμισε ότι εάν ένα άτομο έχει πρησμένα ούλα που αιμορραγούν συχνά κατά το βούρτσισμα, εάν εμφανίζει δυσάρεστη αναπνοή, εάν αντιλαμβάνεται ότι τα δόντια του δεν είναι… σταθερά ή πάσχει συχνά από μολύνσεις στο στόμα, τότε πιθανότατα έχει πρόβλημα ουλίτιδας και πρέπει να επισκεφθεί άμεσα τον οδοντίατρο.</p>
