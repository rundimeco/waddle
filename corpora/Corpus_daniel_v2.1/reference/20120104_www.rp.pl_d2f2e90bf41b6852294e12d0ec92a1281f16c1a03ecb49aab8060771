<p>Nie zawahamy się użyć weta</p>
<p>Wojciech Lorenz 03-01-2012, ostatnia aktualizacja 03-01-2012 19:15</p>
<p>Atmosfera przed dyskusją na temat unijnego budżetu jest po prostu straszna. Przestrzegałbym więc przed obiecywaniem kwot, które ma otrzymać Polska – mówi Wojciechowi Lorenzowi minister ds. europejskich</p>
<p>Za granicą byliśmy chwaleni za przewodnictwo w UE. Ale czy nie sprowadzało się ono do sprawnego zarządzania, my natomiast zrezygnowaliśmy z walki o nasze interesy?</p>
<p>Podczas przewodnictwa dbaliśmy o cztery podstawowe sprawy. Po pierwsze o zachowanie jedności Unii Europejskiej. Po drugie o utrzymanie polityki otwartych drzwi z myślą o przyszłym członkostwie naszych wschodnich sąsiadów. Po trzecie o zachowanie dość korzystnej dla Polski propozycji Komisji Europejskiej w sprawie nowego unijnego budżetu, jako podstawy do dalszych negocjacji. I wreszcie o wzmacnianie wspólnego rynku, na który idzie 70 proc. polskiego eksportu. Jeśli ktoś ma inną definicję polskiego interesu narodowego niż polityka wschodnia, korzystny budżet, jedność Unii i prężny rynek gwarantujący dynamiczny rozwój polskiej gospodarki i miejsca pracy, to niech go spróbuje zdefiniować. Moim zdaniem te wszystkie cztery kwestie są polskim interesem narodowym i cały czas o nie zabiegamy.</p>
<p>Opozycja wylicza, że Węgry w czasie swojego przewodnictwa przeforsowały strategię dunajską, a Szwedzi strategię bałtycką.</p>
<p>Wszystkie nasze analizy wykazują, że strategia bałtycka czy dunajska istnieją głównie na papierze. Takie strategie opierają się na zasadzie trzech zer: zero pieniędzy, zero legislacji i zero instytucji. Bez tych trzech rzeczy nie ma żadnej wartości dodanej ani w sensie politycznym, ani gospodarczym. Nie twórzmy więc mitów, że zmieniają one cokolwiek w geopolityce UE czy zwiększają znacząco potencjał rozwoju regionów.</p>
<p>Po szczycie w sprawie euro premier zapewniał, że Polska będzie zasiadać przy stole, przy którym będzie się ustalało nowe reguły działania unijnej waluty. A potem się okazało, że nie ma o tym mowy. Co się stało?</p>
<p>Polska zasiada przy stole, przy którym się ustala nowe reguły działania unijnej waluty.</p>
<p>Jak to? Przecież ustalenia grudniowego szczytu mówią, że w szczytach strefy euro nie będą mogły uczestniczyć inne kraje.</p>
<p>Celem Polski było, aby ustalenia szczytu nie doprowadziły do podziału UE. Stałoby się tak, gdyby np. stworzono osobny traktat, który obejmowałby tylko kraje strefy euro. W dużej mierze dzięki Polsce udało się tego uniknąć. Zamiast tego ustalono, że kraje eurolandu podpiszą umowę międzyrządową, którą mogą przyjąć pozostałe państwa. Negocjacje nad kształtem umowy, która określa nowe reguły działania unijnej waluty, dopiero się zaczynają. Polska i inne kraje spoza strefy euro biorą w nich udział. Już został spełniony jeden z kluczowych postulatów Polski, aby dyscyplina narzucona krajom strefy euro miała je obowiązywać dopiero po przyjęciu wspólnej waluty. Koordynacja gospodarcza będzie też otwarta dla wszystkich krajów, które ratyfikują nową umowę. Do ustalenia pozostaje kwestia uczestnictwa w szczytach strefy euro krajów, które nie mają jeszcze wspólnej waluty. Podkreślamy, że jest to dla nas ważne i będziemy o to zabiegać. Naszym interesem narodowym jest uczestniczenie w dyskusji nad porządkiem gospodarczym w Europie i to robimy. Dzięki temu nasze karty są teraz mocniejsze niż kilka miesięcy temu. Chociaż jesteśmy poza strefą euro, już mamy wpływ na to, jak będzie ona funkcjonowała. To wzmacnia naszą reputację na rynkach finansowych i naszą pozycję polityczną w UE.</p>
<p>Chociaż jesteśmy poza strefą euro, już mamy wpływ na to, jak będzie ona funkcjonowała. To wzmacnia naszą reputację na rynkach finansowych</p>
<p>Jesteśmy w lepszej pozycji przed negocjacjami w sprawie nowego budżetu na lata 2014 – 2020?</p>
<p>Jednym z sukcesów naszego przewodnictwa jest to, że wciąż rozmawiamy o propozycji budżetu zgłoszonej pół roku temu przez Komisję Europejską. Ta propozycja jest w wielu obszarach korzystna dla Polski, choć nie wszędzie. Dlatego będziemy nasze postulaty narodowe bardzo jasno formułować. Ale podstawa do negocjacji jest dobra. Na szczęście nie mamy sytuacji jak w 2004 roku, kiedy Komisja przedstawiła swoją propozycję, która została następnie rozstrzelana w radzie przez płatników netto. Pozyskaliśmy też sojuszników w Parlamencie Europejskim, który będzie na końcu akceptował porozumienie budżetowe.</p>
