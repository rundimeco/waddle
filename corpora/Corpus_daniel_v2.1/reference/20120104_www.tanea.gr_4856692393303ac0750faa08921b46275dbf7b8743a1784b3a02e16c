<p>Η γνώμη των αναγνωστών</p>
<p>Σύγχρονο σοσιαλδημοκρατικό κόμμα</p>
<p>Το ΠΑΣΟΚ εάν θέλει να ανταποκριθεί στις απαιτήσεις της εποχής οφείλει να κάνει μια μεγάλη πολιτική υπέρβαση. Πρέπει να απελευθερωθεί από σοσιαλίζουσες, λαϊκίστικες πρακτικές του παρελθόντος και να μεταμορφωθεί σε ένα κόμμα της σύγχρονης, ανανεωμένης σοσιαλδημοκρατίας σε ανοιχτή επίδραση και διάλογο με τη φιλελεύθερη πολιτική σκέψη και τον ορθολογισμό της. Οφείλει να εξελιχθεί σε ένα γνήσιο μεταρρυθμιστικό κίνημα προσανατολισμένο στην ανάγκη εκσυγχρονισμού της χώρας και μετατροπής της σε μια ολοκληρωμένη δυτική δημοκρατία. Είναι αυτονόητο ότι για μια τέτοια αποστολή χρειάζονται και στελέχη που ασπάζονται τέτοιες απόψεις μακριά από πολιτικές λυκοσυμμαχίες που στοχεύουν αποκλειστικά στη νομή της εξουσίας. Διαφορετικά δεν έχει μέλλον.</p>
<p>Παναγιώτης Κωστούλας, Καστοριά</p>
<p>Μια πρωτότυπη πρόταση</p>
<p>Ζούμε κοσμογονικές αλλαγές, που κανένα κόμμα δεν μπορεί να τις ελέγξει και να δώσει λύσεις. Η δημοκρατία μας με τον τρόπο που χρησιμοποιείται στην πράξη έχει παλιώσει. Χρειάζεται αλλαγή ο τρόπος πρακτικής εφαρμογής της. Το ΠΑΣΟΚ, η ΝΔ, ο ΛΑΟΣ, ο ΣΥΝ, το ΚΚΕ κ.λπ. συνεδριάζουν και αποφασίζουν να καταργηθεί η Βουλή των τριακοσίων που εκλέγεται για τέσσερα χρόνια και μαζί τα ανήμπορα πολιτικά κόμματα. Η κοινωνία μοιράζεται σε οικονομικές και επαγγελματικές ζώνες. Η κάθε οικονομική και κοινωνική τάξη στέλνει τους ποσοστιαία επ' αόριστον εκλεγμένους της στη Βουλή που παρακολουθούνται για την απόδοσή τους και αλλάζουν βάσει της αποδοτικότητάς τους.</p>
<p>Ανέστης Κελλίδης, Ντύσελντορφ, Γερμανία</p>
<p>Τέσσερα ερωτήματα</p>
<p>Ηταν και είναι πασιφανής η αντιπολιτευτική στάση του κ. Λιντζέρη («ΤΑ ΝΕΑ», Πέμπτη, 29/12/2011) απέναντι στον Γ. Παπανδρέου και υπέρ του Ευ. Βενιζέλου. Εβαλε τα εσωκομματικά προβλήματα πάνω από το Κίνημα και το εθνικό συμφέρον. Αφού αντιλαμβάνεται πολύ καλά το εθνικό συμφέρον αλλά και τις λαθεμένες πολιτικές ένθεν κακείθεν, τον παρακαλώ να καταθέσει τις προσωπικές του θέσεις για τέσσερα θέματα: 1) το χρέος, 2) το έλλειμμα, 3) την ανταγωνιστικότητα της οικονομίας, 4) τον χρόνο μέσα στον οποίο πρέπει να λυθούν. Αυτά όφειλε και ο κ. Λιντζέρης, προσωπικά, αλλά και ο Ευ. Βενιζέλος και το ΠΑΣΟΚ να τα γνώριζαν πολύ πριν από τις εκλογές. Θεωρώ ότι πρέπει να δοθούν πειστικές εξηγήσεις για τις «ανορθόδοξες» επιλογές που έγιναν.</p>
