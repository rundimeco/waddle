<p>Ω-3 λιπαρά οξέα: Ο «φύλακας-άγγελος» των βρεφών</p>
<p>Η χρήση συμπληρωμάτων διατροφής με ω-3 λιπαρά οξέα από τη μητέρα στην διάρκεια της εγκυμοσύνης, έχει πολλαπλά οφέλη για την υγεία των βρεφών</p>
<p>Αθήνα</p>
<p>Όταν οι γυναίκες λαμβάνουν κάποιο συμπλήρωμα διατροφής που περιέχει μεταξύ άλλων ωμέγα-3 λιπαρά οξέα κατά τη διάρκεια της εγκυμοσύνης, τα παιδιά τους εμφανίζουν λιγότερα συμπτώματα κρυώματος και νόσους μικρότερης διάρκειας, σύμφωνα με νέα έρευνα.</p>
<p>Σε ηλικία ενός και τριών μηνών, εμφάνισε συμπτώματα κρυώματος, περίπου το 38% των βρεφών των οποίων οι μητέρες έλαβαν συμπλήρωμα διατροφής που περιείχε Ω-3 λιπαρά οξέα (DHA), σε σύγκριση με περίπου 45% των βρεφών των οποίων οι μητέρες έλαβαν εικονικό φάρμακο κατά τη διάρκεια της κύησης.</p>
<p>«Τα δεδομένα υποδεικνύουν ότι η διάρκεια των περισσότερων από τα συμπτώματα που εξετάσαμε ήταν μικρότερη όταν οι γυναίκες είχαν λάβει Ω-3 λιπαρά οξέα». Επιπλέον, όπως είπε η επικεφαλής συγγραφέας Δρ Ουσα Ραμακρισχναν, αναπληρώτρια καθηγήτρια στο Τμήμα Παγκόσμιας Υγείας Hubert της Σχολής Δημόσιας Υγείας Rollins του Πανεπιστημίου Emory στην Ατλάντα, η πιθανότητα κρυώματος ήταν ελαφρώς μικρότερη.</p>
<p>Τα αποτελέσματα της μελέτης δημοσιεύτηκαν στο τεύχος Σεπτεμβρίου του επιστημονικού εντύπου Pediatrics. Η έρευνα χρηματοδοτήθηκε από τα Εθνικά Ινστιτούτα Υγείας των ΗΠΑ και το Ίδρυμα March of Dimes.</p>
<p>Τα ωμέγα-3 λιπαρά οξέα όπως εξηγεί ο Δρ Νικόλαος Αυγ. Λινάρδος, Μαιευτήρας Χειρουργός Γυναικολόγος, Διδάκτωρ Πανεπιστημίου Αθηνών και Γενικός Γραμματέας της Ελληνικής Μαιευτικής και Γυναικολογικής Εταιρείας, είναι μια κατηγορία θρεπτικών ουσιών που θεωρούνται σημαντικές για την ανάπτυξη των νεύρων και του αμφιβληστροειδούς κατά τη διάρκεια της κύησης. Συχνά λαμβάνονται μέσω της διατροφής με ψάρια. Ωστόσο, οι προβληματισμοί σχετικά με τη μόλυνση των ψαριών από υδράργυρο έχουν οδηγήσει σε συστάσεις προς τις εγκύους να περιορίσουν την κατανάλωση ψαριών. Οι έγκυοι επίσης θα πρέπει να αποφεύγουν τελείως ορισμένα ψάρια, όπως ο ξιφίας.</p>
<p>Η μελέτη</p>
<p>Στη μελέτη συμμετείχαν περισσότερες από 800 Μεξικανές. Οι μισές συμμετέχουσες επιλέχθηκαν τυχαία για ένταξη στην ομάδα θεραπείας ενώ οι άλλες μισές έλαβαν ένα δισκίο εικονικού φαρμάκου ημερησίως. Οι γυναίκες στην ομάδα θεραπείας λάμβαναν 400 χιλιόγραμμα Ω-3 λιπαρών οξέων κάθε μέρα, ξεκινώντας από την 18η έως την 22η εβδομάδα της κύησης. Η θεραπεία συνεχίστηκε τουλάχιστον έως τη γέννηση του παιδιού.</p>
<p>Τα βρέφη αξιολογήθηκαν σε ηλικία ενός, τριών και έξι μηνών και οι μητέρες συμπλήρωσαν ερωτηματολόγια σχετικά με την υγεία των παιδιών τους. Ως βοήθημα μνήμης, ζητήθηκε επίσης από τις μητέρες να κρατούν ημερολόγιο στο οποίο θα κατέγραφαν κάθε σύμπτωμα νόσου.</p>
<p>Τα βρέφη στην ομάδα των Ω-3 λιπαρών οξέων σημείωσαν 24% μείωση της εμφάνισης συμπτωμάτων κρυώματος στον ένα μήνα σε σύγκριση με τα βρέφη των οποίων οι μητέρες έλαβαν εικονικό φάρμακο. Επίσης, στον ένα μήνα, τα βρέφη των οποίων οι μητέρες έλαβαν το συμπλήρωμα σημείωσαν 26% συντομότερη διάρκεια βήχα, 15% μικρότερο χρόνο με φλέμα και 30% μικρότερη διάρκεια συριγμού.</p>
<p>Στους τρεις μήνες, τα βρέφη στην ομάδα του DHA ήταν επίσης άρρωστα για 14% λιγότερο διάστημα. Τέλος, στους έξι μήνες, τα βρέφη των οποίων οι μητέρες έλαβαν συμπλήρωμα διατροφής Ω-3 λιπαρών οξέων, σημείωσαν μικρότερη διάρκεια πυρετού, ρινικής καταρροής και προβλημάτων αναπνοής.</p>
<p>Η αξία των Ω-3λιπαρών οξέων</p>
<p>Η Ραμακρισχναν σημειώνει ότι είναι πιθανό το DHA να ενισχύει την ανοσοαπόκριση των βρεφών.</p>
<p>Η Δρ Τζένιφερ Γου, μαιευτήρας και γυναικολόγος στο Νοσοκομείο Lenox Hill της Νέας Υόρκης, σχολιάζει: «Πάντα συνιστούσαμε τη λήψη Ω-3 λιπαρών οξέων στις εγκύους για την ανάπτυξη του εγκεφάλου και του νευρικού συστήματος και η συγκεκριμένη μελέτη προσφέρει άλλον έναν καλό λόγο».</p>
<p>Ο Δρ Λινάρδος συνιστά στις γυναίκες που σκέφτονται να μείνουν έγκυες να ξεκινήσουν τη λήψη πολυβιταμινούχου συμπληρώματος διατροφής που περιέχει μεταξύ άλλων και Ω-3 λιπαρά οξέα, περίπου τρεις μήνες πριν από την κύηση και να συνεχίσουν καθ’ όλη τη διάρκειά της. «Αν η λήψη τους δεν γίνει εγκαίρως, μπορεί να υπάρξουν ελλείψεις στη σωστή διατροφή», προσθέτει.</p>
