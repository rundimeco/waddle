<p>Σκληρό παζάρι για τους αγωγούς</p>
<p>Το ρωσικό μονοπώλιο φυσικού αερίου «Γκαζπρόμ» για πρώτη φορά αναγνώρισε πως η κατασκευή του αγωγού φυσικού αερίου «Νότιο ρεύμα» εξαρτάται από τις συνομιλίες με την Ουκρανία, που θα συνεχιστούν στα μέσα του Γενάρη. Οπως δήλωσε ο πρόεδρος της «Γκαζπρόμ», Αλεξέι Μίλερ, «το Νότιο ρεύμα πάντα ήταν συνδεδεμένο με την Ουκρανία». Η Ουκρανία παραμένει σήμερα η μεγαλύτερη χώρα μεταφορέας του ρωσικού φυσικού αερίου κι αυτή την περίοδο διεξάγονται ρωσο-ουκρανικές συμφωνίες για τον έλεγχο του δικτύου μεταφοράς, που περνά από τα ουκρανικά εδάφη. Η ρωσική πλευρά έχει προτείνει τη δημιουργία μιας κοινής επιχείρησης, στην ιδιοκτησία της οποίας θα περάσει αυτό το δίκτυο.</p>
<p>Να σημειωθεί πως δύο φορές στο παρελθόν (2006 και 2009) οι διαφορές ανάμεσα στην Ουκρανία και στη Ρωσία για την τιμή του ρωσικού αερίου, που προμηθεύεται η Ουκρανία, είχαν οδηγήσει στη διακοπή της μεταφοράς του ρωσικού αερίου από τα εδάφη της Ουκρανίας. Από την άλλη η «Γκαζπρόμ» έχει κατηγορήσει αρκετές φορές την Ουκρανία πως αφαιρεί ποσότητες ρωσικού φυσικού αερίου από το δίκτυο μεταφοράς, πέρα από αυτές που προβλέπουν τα συμβόλαια. Η Ρωσία, για να ξεπεράσει την εξάρτησή της από τους ουκρανικούς αγωγούς, σχεδίασε κι έθεσε σε εφαρμογή την κατασκευή του «Βόρειου ρεύματος», που μπορεί να προμηθεύει απευθείας τη Γερμανία με 55 δισεκατομμύρια κυβικά μέτρα φυσικού αερίου το χρόνο, καθώς και την κατασκευή έως το 2015 του «Νότιου ρεύματος» (χωρητικότητας 63 δισεκατομμυρίων κυβικών μέτρων), που μέσω της Μαύρης Θάλασσας θα προμήθευε τις άλλες χώρες της Ευρώπης με φυσικό αέριο.</p>
<p>Σε περίπτωση, ωστόσο, που οι ρωσο-ουκρανικές συνομιλίες για τον έλεγχο του δικτύου της Ουκρανίας στεφθούν με επιτυχία, τότε θα εμφανιστούν τρία ενδεχόμενα: α) Η Ρωσία θα παραιτηθεί πλήρως από την κατασκευή του «Νότιου ρεύματος», β) θα μειώσει τη χωρητικότητα του νέου αγωγού, γ) θα μεταφέρει σε μελλοντική προοπτική την κατασκευή του.</p>
<p>Να σημειωθεί πως όλα αυτά συμβαίνουν την ώρα που η «Γκαζπρόμ» διακήρυσσε τις δύο τελευταίες βδομάδες πως το «Νότιο ρεύμα» θα προχωρήσει κανονικά και μάλιστα έδινε συγκεκριμένες λεπτομέρειες για τη διαδρομή του κι ενώ στις 28/12 η Τουρκία ανακοίνωσε πως δίνει άδεια στη Ρωσία για την κατασκευή του υποθαλάσσιου τμήματος του αγωγού που θα τοποθετηθεί στο βυθό της Μαύρης Θάλασσας.</p>
<p>Το γεγονός πως η Ουκρανία σκέφτεται πλέον σοβαρά τη ρωσική πρόταση φαίνεται κι από τις πρόσφατες δηλώσεις του Προέδρου αυτής της χώρας Β. Γιανουκόβιτς, που δήλωσε πως δεν θέλει το δίκτυο των αγωγών που διασχίζει τη χώρα του «από εργαλείο πλούτου να μετατραπεί σε παλιοσίδερα. Να μη χρειάζεται σε κανέναν». Την ίδια ώρα, ωστόσο, κύκλοι της ΕΕ, που ενδιαφέρονται για τον έλεγχο αυτού του δικτύου, αναμένεται να αντιδράσουν. Ηδη η πρώην πρωθυπουργός, Γ. Τιμοσένκο, που βρίσκεται στις φυλακές, με την κατηγορία της «κατάχρησης εξουσίας», σε ανοιχτή επιστολή της στον Γιανουκόβιτς, που τον αποκαλεί «δικτάτορα», τον καλεί να μην παραδώσει στη Ρωσία το δίκτυο των αγωγών, που το χαρακτηρίζει ως «τελευταίο στρατηγικό απόθεμα» της Ουκρανίας.</p>
