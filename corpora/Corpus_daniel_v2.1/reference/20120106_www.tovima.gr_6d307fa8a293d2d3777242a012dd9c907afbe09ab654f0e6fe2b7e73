<p>NanoNews</p>
<p>Η επιστροφή της ιλαράς</p>
<p>26.000 κρούσματα ιλαράς καταγράφηκαν στην Ευρώπη από τον Ιανουάριο του 2011</p>
<p>9 θάνατοι ήταν ο απολογισμός της επανάκαμψης της ιλαράς επί ευρωπαϊκού εδάφους</p>
<p>90% των κρουσμάτων αφορούσαν εφήβους και ενηλίκους που δεν είχαν εμβολιαστεί</p></p>
<p>Καταιγίδα χωρίς αστραπές</p>
<p>Η μεγάλη έκλυση ακτινοβολίας που λαμβάνει χώρα κατά τη διάρκεια των καταιγίδων δεν οδηγεί πάντοτε σε εμφάνιση αστραπών. Ιάπωνες ερευνητές παρατήρησαν προσφάτως μια τέτοια έκλυση ακτινοβολίας από ένα σύννεφο στην περιοχή Tsuruga. Η πηγή ακτινοβολίας ημικυκλικού σχήματος οφειλόταν πιθανότατα σε έντονο ηλεκτρικό πεδίο μέσα στο σύννεφο. Είχε ακτίνα 700 μέτρων και έφθανε σε ύψος 300 μέτρων πάνω από την επιφάνεια της θάλασσας. Για αρκετά λεπτά το σύννεφο εξέπεμπε ακτινοβολία, καθώς μετακινούνταν, αλλά καμία αστραπή δεν προέκυψε από αυτή. Αν και τέτοια σύννεφα έχουν ξαναπαρατηρηθεί, οι επιστήμονες δεν γνωρίζουν τους λόγους για τους οποίους παραμένουν χωρίς αστραπές. Οι ιάπωνες ερευνητές πάντως, με άρθρο τους στην επιθεώρηση «Geophysical Research Letters», αποδίδουν την απουσία αστραπών στη μικρή απόσταση της πηγής ακτινοβολίας από το έδαφος.</p>
<p>5 χρόνια λιγότερα</p>
<p>Αρκεί να παρακολουθείς τηλεοπτικά προγράμματα επί έξι ώρες κάθε ημέρα, για αρκετά χρόνια βέβαια, για να μικρύνεις τον χρόνο που θα ζήσεις κατά πέντε χρόνια. Αυτό είναι το αποτέλεσμα μιας έρευνας στην Αυστραλία, στο Πανεπιστήμιο του Queensland, όταν παρακολουθήθηκαν 11.000 άτομα στον τρόπο ζωής τους και απήντησαν σε σχετικές ερωτήσεις. Το συμπέρασμα δεν ήταν βέβαια ότι η τηλεοπτική συσκευή μικραίνει τη ζωή στέλνοντας ακτίνες θανάτου, αλλά ότι η έλλειψη κίνησης σε αυτά τα άτομα αποτελούσε αιτία για έναν πιο σύντομο βίο.</p>
<p>ΧΑΖΗ ΕΡΩΤΗΣΗ</p>
<p>Γιατί «πετούν» οι αστροναύτες στον Διαστημικό Σταθμό που είναι μέσα στη βαρύτητα της Γης;</p>
<p>Η αλήθεια είναι ότι στην απόσταση των περίπου 320 χιλιομέτρων από τη Γη όπου περιστρέφεται ο Διαστημικός Σταθμός το πεδίο της βαρύτητας έχει τιμή μικρότερη μόλις κατά 10% από ό,τι εδώ. Αλλωστε, αν δεν ασκούσε η Γη έλξη στον Σταθμό, αυτός δεν θα περιστρεφόταν γύρω της. Το ότι όμως τα πάντα φαίνονται σαν να έχουν χάσει το βάρος τους εκεί μέσα οφείλεται στο ότι όλοι μαζί είναι σαν να βρίσκονται σε έναν ανελκυστήρα που πέφτει χωρίς κανένα φρένο και άνθρωποι και αντικείμενα πέφτουν ταυτόχρονα κάθε στιγμή. Σ’ αυτό το διαρκές καθεστώς «ελεύθερης πτώσης» οι άνθρωποι μαθαίνουν να αλληλεπιδρούν με τα τοιχώματα του Σταθμού και να κινούνται προς όποια κατεύθυνση επιθυμούν.</p>
