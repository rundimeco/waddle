<p>Nigeryjczycy płacili za fikcyjne śluby z Polkami</p>
<p>5 tys. euro płacili Nigeryjczycy, by móc ożenić się z Polkami i dzięki temu zostać na stałe w Polsce. Kobiety chętnie się na to godziły, bo dostawały większość z tej kwoty. Katowicka prokuratura zakończyła śledztwo w tej sprawie. Akt oskarżenia obejmuje 31 osób.</p>
<p>2,5-roczne śledztwo dotyczyło niezgodnego z prawem ułatwiania cudzoziemcom nielegalnego pobytu na terytorium Polski. Przesłany do katowickiego sądu akt oskarżenia obejmuje 31 osób – wśród nich siedmiu obywateli Nigerii i Kongijczyka. W dokumencie opisanych jest 20 fikcyjnych małżeństw zawartych w latach 2005-2007 m.in. w Pruszkowie, Chorzowie i Warszawie. Jedna z oskarżonych kobiet zdążyła dwukrotnie „poślubić” obcokrajowca – ustalili śledczy.</p>
<p>– Głównymi organizatorami procederu byli czterej Nigeryjczycy i czterej obywatele polscy, w tym trzy kobiety. Te osoby usłyszały zarzuty udziału w grupie przestępczej, umożliwiającej bezprawny pobyt na terytorium Polski – powiedziała rzeczniczka Prokuratury Okręgowej w Katowicach Marta Zawada-Dybek.</p>
<p>Grupa Nigeryjczyków rozpowszechniała wśród swoich rodaków informacje, że mogą zorganizować dla nich fikcyjne małżeństwa z Polkami. Miała to być najlepsza droga do uzyskania prawa stałego pobytu. Sami wcześniej zdążyli zawrzeć takie małżeństwa.</p>
<p>– Chętni na zawarcie małżeństwa przekazywali około 5 tys. euro. Pieniądze były później dzielone pomiędzy organizatorów i kobiety chętne do zawarcia małżeństwa – powiedziała Zawada-Dybek.</p>
<p>Kwota była podzielona na raty – jedną część otrzymywali przed zawarciem małżeństwa, drugą po ślubie, kolejną – po załatwieniu w urzędzie wojewódzkim pozwolenia na pobyt w Polsce.</p>
<p>Wszelkie formalności związane z fikcyjnym ślubem załatwiali Nigeryjczycy – także w ambasadzie Nigerii, gdzie przyszli małżonkowie musieli zgłosić chęć zawarcia małżeństwa. Polscy organizatorzy odpowiadali za wyszukiwanie Polek chętnych do ślubu za pieniądze.</p>
<p>Poza ułatwianiem nielegalnego pobytu w Polsce i udziałem w grupie przestępczej oskarżeni odpowiedzą także m.in. za wyłudzenie aktów małżeństwa. Jeden z Nigeryjczyków odpowie ponadto za posiadanie kilkunastu sfałszowanych pieczątek – m.in. ambasady Nigerii – używanych do podrabiania różnych dokumentów.</p>
<p>Aż 22 spośród oskarżonych chce się dobrowolnie poddać karze bez procesu. Jest wśród nich jeden z Nigeryjczyków, organizujących fikcyjne małżeństwa.</p>
<p>Prokurator Zawada-Dybek zaznaczyła, że to nie koniec postępowania w sprawie aranżowania małżeństw z cudzoziemcami. Część materiałów sprawy została wyłączona do odrębnego postępowania, ponieważ poszukiwane są jeszcze niektóre osoby zamieszane w ten proceder.</p>
<p>Siatkę czerpiącą zysk z aranżowania fikcyjnych polsko-nigeryjskich małżeństw rozbiła Straż Graniczna, rutynowo sprawdzając dwa z nich. Okazało się, że małżonkowie nie mieszkają ze sobą, a nawet praktycznie się nie znają.</p>
