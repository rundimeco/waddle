<p>KHW: choć niższe wydobycie, to wynik całkiem w porządku</p>
<p>Przez konieczność zatrzymania ścian KHW wydobył w 2011 roku ok. 500 tys. ton węgla mniej niż zakładał. Jednak 150 mln zł zysku netto to całkiem niezły wynik.</p>
<p>Katowicki Holding Węglowy może zaliczyć rok 2011 do tych w miarę udanych. Byłoby jeszcze lepiej, gdyby nie konieczność zatrzymania ścian ze względu na pożary endogeniczne oraz tąpania.</p>
<p>W efekcie wydobycie kopalń Katowickiego Holdingu Węglowego było niższe o ok. 500 tys. ton węgla od zakładanego w Planie Techniczno-Ekonomicznym spółki.</p>
<p>Dzięki koniunkturze na węgiel i dobrym cenom KHW uzyskał w roku 2011 ok. 150 mln zł zysku netto.</p>
<p>Tegoroczne potrzeby inwestycyjne KHW kształtują się na poziomie ok. 650-800 mln zł (wstępnie zgłoszone zapotrzebowanie ze strony kopalń holdingu wyniosło przeszło 1 mld zł). Holding planuje emisję obligacji własnych.</p>
<p>Inwestycje to kluczowa kwestia dla KHW - zarówno te o charakterze rozwojowym, jak również odtworzeniowym.</p>
<p>Szereg wyrobisk górniczych w przypadku holdingu wymaga odtworzenia. Chodzi o wyrobiska kluczowe dla kopalń, w tym wyrobiska głównej odstawy, transportu czy wentylacji.</p>
<p>- Musimy też między innymi modernizować systemy transportu załogi oraz sprzętu - mówi dla portalu wnp.pl Roman Łój, prezes zarządu KHW. - Wiadomo, że wydajność jest większa, kiedy materiał jest dowieziony kolejką, niż wtedy, kiedy górnik musi ten materiał donieść na własnych plecach do przodka.</p>
<p>KHW zamierza też inwestować w nowoczesne systemy wentylacji, bo wrogiem numer jeden spółki staje się metan. Dochodzą do tego inwestycje dotyczące sięgnięcia po nowe zasoby węgla.</p>
<p>Holding zamierza też spłacić historyczne zobowiązania. Po odzyskaniu pełnej płynności finansowej byłby lepiej postrzegany przez dostawców towarów i usług. A dzięki temu mógłby uzyskiwać bardziej korzystne warunki. Oferenci wiedząc, że KHW płaci w określonym horyzoncie płacowym, dokładają bowiem do ceny koszty prefinansowania.</p>
<p>KHW uzyska też zastrzyk finansowy z tytułu sprzedaży Zakładów Energetyki Cieplnej Katowice. Sfinalizowanie sprzedaży ZEC-u w połowie tego roku wydaje się nadal realne.</p>
