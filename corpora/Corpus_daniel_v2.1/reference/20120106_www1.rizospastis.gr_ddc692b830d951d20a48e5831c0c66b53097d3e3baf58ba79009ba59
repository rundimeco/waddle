<p>Το ΝΑΤΟ ετοιμάζεται για νέο μακελειό</p>
<p>Ανακοίνωση με αφορμή τα δημοσιεύματα του «Ρ» για πολεμικό προγεφύρωμα μεταξύ Ελλάδας και Μέσης Ανατολής - Περσικού</p>
<p>Ανακοίνωση εξέδωσε η ΕΕΔΥΕ, με αφορμή το αποκαλυπτικό δημοσίευμα του «Ρ» για το ΝΑΤΟικό προγεφύρωμα πολέμου που ετοιμάζεται με βάση ελληνικά λιμάνια και προορισμό τη Μέση Ανατολή και τον Περσικό, με την άμεση εμπλοκή της Ελλάδας στους νέους πολεμικούς σχεδιασμούς των ιμπεριαλιστικών επιτελείων. Μεταξύ άλλων επισημαίνει:</p>
<p>«Οι μάσκες πέφτουν. Μετά το ιμπεριαλιστικό έγκλημα μέσα στο 2011 στη Λιβύη η μηχανή του πολέμου προθερμαίνεται για να σκορπίσει θάνατο και δυστυχία σε άλλους λαούς και ταυτόχρονα να εξασφαλίσει τα συμφέροντα των ιμπεριαλιστών στην περιοχή της ευρύτερης Μέσης Ανατολής. Ο ελληνικός λαός πρέπει να έχει υπόψη του ότι η εξέλιξη αυτή μπορεί να σχετίζεται με τις μεθοδεύσεις εναντίον του Ιράν, καθώς και με την ανάπτυξη της αντιπυραυλικής ασπίδας.</p>
<p>Αποδεικνύεται ξανά ο βρώμικος ρόλος της ελληνικής κυβέρνησης που εμπλέκει την Ελλάδα σε νέα επικίνδυνα ιμπεριαλιστικά σχέδια. Αποδεικνύεται ο βρώμικος ρόλος του ελληνικού εφοπλιστικού κεφαλαίου που, με σκοπό να κερδίσει καλύτερη θέση στο διεθνή ανταγωνισμό, εμπλέκει τους ναυτεργάτες σε ιμπεριαλιστικά σχέδια και θέτει σε κίνδυνο τη ζωή τους. Η ΕΕΔΥΕ θα σταθεί στο πλάι των ναυτεργατών και του ταξικού εργατικού κινήματος στον αγώνα τους για να καταργηθεί το κατάπτυστο νομοσχέδιο για τους ένοπλους φρουρούς. Θα παλέψει για να μην εμπλακεί η Ελλάδα σε νέες ιμπεριαλιστικές επιχειρήσεις. Καλούμε τον ελληνικό λαό να δυναμώσει την πάλη του για αποδέσμευση της χώρας μας από το ΝΑΤΟ και όλους τους ιμπεριαλιστικούς οργανισμούς, να παλέψει ώστε να γίνει ο ίδιος δύναμη εξουσίας και ανατροπής».</p>
