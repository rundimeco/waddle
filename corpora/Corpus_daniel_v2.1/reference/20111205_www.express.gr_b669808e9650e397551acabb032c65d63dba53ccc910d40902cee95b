<p>Συνέχιση αντιφυματικού εμβολιασμού στην Ελλάδα συστήνει ο Παγκόσμιος Οργανισμός Υγείας</p>
<p>Επαγρύπνηση και συνέχιση του αντιφυματικού εμβολιασμού στις ευπαθείς ομάδες του πληθυσμού στην Ελλάδα, συστήνει ο Παγκόσμιος Οργανισμός Υγείας (ΠΟΥ), καθώς η χώρα δεν πληροί τις προϋποθέσεις για τη διακοπή του.</p>
<p>Σχετική εγκύκλιος έχει αποσταλεί στις υγειονομικές υπηρεσίες από τον γενικό γραμματέα Δημόσιας Υγείας, Αντώνη Δημόπουλο, καθώς και από τη διοίκηση του ΙΚΑ. Στην εγκύκλιο υπογραμμίζεται ότι ο εμβολιασμός θα συνεχιστεί και τη φετινή περίοδο.</p>
<p>Έτσι, ο αντιφυματικός εμβολιασμός θα εξακολουθήσει να γίνεται σε παιδιά ηλικίας 6 ετών, αφού προηγουμένως γίνει έλεγχος με δερμοαντίδραση mantoux. Για όσα παιδιά δεν εμβολιάστηκαν στη συνιστώμενη ηλικία, ο εμβολιασμός μπορεί να γίνει έως την ηλικία των 12 ετών.</p>
<p>Όπως αναφέρει η εγκύκλιος, ιδιαίτερη έμφαση πρέπει να δοθεί στον εμβολιασμό παιδιών που ανήκουν στις ομάδες αυξημένου κινδύνου, όπως μετανάστες από χώρες με υψηλό, ή μέσο, δείκτη ενδημικότητας, αθίγγανοι και άλλες πληθυσμιακές ομάδες, που ζουν σε συνθήκες ομαδικής διαβίωσης. Επιπλέον, παιδιά με mantoux (-) στην οικογένεια των οποίων υπάρχει άτομο με φυματίωση, νεογνά μητέρων που έχουν μολυνθεί με τον ιό HIV (όχι βρέφη που έχουν παρουσιάσει ήδη συμπτωματολογία βρεφικού AIDS) και νεογνά στο άμεσο περιβάλλον των οποίων υπάρχει άτομο με φυματίωση (εμβολιάζονται κατά τη γέννηση).</p>
