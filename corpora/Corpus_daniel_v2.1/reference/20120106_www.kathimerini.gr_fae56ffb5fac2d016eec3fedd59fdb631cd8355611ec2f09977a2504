<p>Παλιός συμμαθητής του Κιμ Γιονγκ Ουν σκιαγραφεί το νέο ηγέτη της Β. Κορέας</p></p>Το νέο Βορειοκορεάτη ηγέτη σκιαγραφεί πρώην συμμαθητής του που ζει στη Βιέννη.</p>
<p>Την ανθρώπινη πλευρά του μελλοντικού ηγέτη της Βόρειας Κορέας, μικρότερου γιου του εκλιπόντα προέδρου Κιμ Γιονγκ Ιλ, του 29χρονου Κιμ Γιονγκ Ουν, παρουσιάζει σε σημερινή συνέντευξή του στην αυστριακή εφημερίδα Έστεραϊχ ένας παλιός συμμαθητής του στην Ελβετία, ρίχνοντας κατά κάποιο τρόπο φως στην προσωπικότητά του παρά την μυστικοπάθεια που περιβάλει την ηγεσία της ανατολικοασιατικής αυτής χώρας</p>
<p>Μπορεί η παράδοση της εξουσίας να μην συντελέστηκε πέρσι, όπως αναμενόταν από διάφορους αναλυτές στη Δύση, όμως ο Κιμ Γιονγκ Ιλ φαίνεται να δρομολόγησε οριστικά τη διαδοχή του κατά τη διάσκεψη του κυβερνώντος «Εργατικού Κόμματός» του, τέλη Σεπτεμβρίου του 2010, δίνοντας από τότε το χρίσμα στον μικρότερο από τους τρεις γιους του.</p>
<p>Με άλλο όνομα και άλλη ταυτότητα, ως Ουν Παρκ, «γιος του πρέσβη της Βόρειας Κορέας στην Ελβετία», ο Κιμ Γιονγκ Ουν έκανε το 1997 την πρώτη εμφάνισή του στο γυμνάσιο του Λίμπεφελντ στην Ελβετία, όπως θυμάται στην συνέντευξή του στην αυστριακή εφημερίδα ο τότε συμμαθητής και στενότερος φίλος του, ο 29χρονος σήμερα Χοάο Μικαέλο, ο οποίος ακολούθησε αργότερα το επάγγελμα του μαγείρου, που ασκεί σήμερα σε εστιατόριο της Βιέννης.</p>
<p>Χωρίς κανείς να γνωρίζει για ποιόν επρόκειτο στην πραγματικότητα για πολλά χρόνια, ο νέος μαθητής από τη Βόρεια Κορέα βρήκε θέση στην αίθουσα διδασκαλίας στο γυμνάσιο δίπλα στον Μικαέλο, ο οποίος τόσο στη σημερινή όσο και σε προηγούμενη συνέντευξή του στην αυστριακή εφημερίδα, τον περιγράφει ως σχετικά συνεσταλμένο, μελετηρό με πολύ καλούς βαθμούς γενικά, με εξαιρετικές επιδόσεις στα μαθηματικά και μεγάλο ταλέντο στο σχέδιο, αλλά και κλίση στον αθλητισμό με ιδιαίτερη προτίμηση στην καλαθοσφαίριση.</p>
<p>Όπως αναφέρει ο πρώην συμμαθητής και στενός φίλος για σχεδόν τέσσερα χρόνια του μελλοντικού ηγέτη της Βόρειας Κορέας, με τον Κιμ Γιονγκ Ουν, ο οποίος συμπαθούσε συγκεκριμένη αμερικανική ομάδα καλαθοσφαίρισης, βρίσκονταν τακτικά μετά το σχολείο για να παίξουν μπάσκετ.</p>
<p>Ο Χοάο Μικαέλο τονίζει στη συνέντευξη πως η πολιτική δεν ήταν ποτέ θέμα των συζητήσεων με τον Βορειοκορεάτη συμμαθητή και φίλο του, ο οποίος, όπως ο ίδιος σημειώνει, αγαπούσε τη Βόρεια Κορέα, «κάτι βέβαια φυσιολογικό αφού ήταν η πατρίδα του».</p>
<p>Ο Μικαέλο αναφέρει ακόμη, πως ο ίδιος είχε επισκεφτεί πολλές φορές τον φίλο του στο διαμέρισμα των υποτιθέμενων «γονέων» του, που βρισκόταν σε μια οικοδομή κοντά στο σχολείο τους και δεν επρόκειτο ούτε για βίλα ούτε για πολυτελές κτίριο. Εκεί παρακολουθούσαν μαζί πολλές χολιγουντιανές ταινίες δράσης, ενώ ο νεαρός Βορειοκορεάτης του είχε αναφέρει πως η φίλη του, της οποίας του είχε παρουσιάσει και φωτογραφίες, βρισκόταν στην πατρίδα.</p>
