<p>Ποδαρικό περικοπών και πληρωμών</p>
<p>Απεργούν γιατροί και φαρμακοποιοί οι οποίοι σταμάτησαν τη χορήγηση φαρμάκων με πίστωση. Μονόδρομος για τα λαϊκά συμφέροντα η πάλη για να φύγουν από Υγεία και Φάρμακο τα μονοπώλια</p>
<p>Ποδαρικό άγριων περικοπών και βάρβαρων πληρωμών για τους ασφαλισμένους, τους συνταξιούχους και τους ανασφάλιστους έκανε το 2012.</p>
<p>Νέα ώθηση στην πλήρη παράδοση των υπηρεσιών και δομών υγείας στους επιχειρηματίες δίνει η λειτουργία του Εθνικού Οργανισμού Παροχής Υπηρεσιών Υγείας (ΕΟΠΥΥ), μειώνοντας τις ήδη ανεπαρκείς παροχές που απολάμβαναν ως σήμερα ασφαλισμένοι και συνταξιούχοι. Ο Πανελλήνιος Ιατρικός Σύλλογος προκήρυξε πανιατρική απεργία από χτες μέχρι την ερχόμενη Πέμπτη. Επίσης οι γιατροί του ΙΚΑ κάνουν 24ωρες επαναλαμβανόμενες απεργίες για το ίδιο διάστημα. Ωστόσο, οι πλειοψηφίες των συνδικαλιστικών οργανώσεων των γιατρών αντιδρούν επικεντρώνοντας στην ελεύθερη συνταγογράφηση φαρμάκων και στη βελτίωση των αμοιβών των ελευθεροεπαγγελματιών γιατρών πάντα στα πλαίσια του ΕΟΠΥΥ. Μένει δηλαδή στο απυρόβλητο η πολιτική που μετατρέπει την Υγεία σε εμπόρευμα, η οποία χτυπά όχι μόνο την ανάγκη και το δικαίωμα κάθε λαϊκής οικογένειας να έχει απρόσκοπτη και συστηματική πρόσβαση σε δωρεάν και σύγχρονες υπηρεσίες Υγείας, αλλά και την ίδια την πλειοψηφία των εργαζομένων γιατρών που στόχος είναι να μετατραπούν σε φτηνό εργατικό δυναμικό.</p>
<p>Γι' αυτό και οι δυνάμεις του ΠΑΜΕ στο χώρο της Υγείας - Πρόνοιας συμμετέχουν στις απεργιακές κινητοποιήσεις με πλαίσιο που καταδικάζει τον ΕΟΠΥΥ και προτάσσει για διεκδίκηση ένα ενιαίο δημόσιο σύστημα Υγείας με κατάργηση της επιχειρηματικής δραστηριότητας, την παροχή δωρεάν υπηρεσιών και με την ένταξη των γιατρών στο δίκτυο των δημόσιων δομών με πλήρη και αποκλειστική απασχόληση, αξιοπρεπείς μισθούς και όρους εργασίας.</p>
<p>Αρση της πίστωσης στα φάρμακα</p>
<p>Απεργούν χτες και σήμερα οι φαρμακοποιοί διαμαρτυρόμενοι για τα τεράστια χρέη - κυρίως - του δημοσίου και για τη μείωση του ποσοστού κέρδους των φαρμακοποιών.</p>
<p>Επίσης οι φαρμακοποιοί απ' την 1.1.2012 σταμάτησαν τη χορήγηση φαρμάκων με πίστωση υποχρεώνοντας τους ασφαλισμένους να τα πληρώνουν εξ ολοκλήρου απ' την τσέπη τους και στη συνέχεια να αναζητούν τα χρήματά τους απ' το ασφαλιστικό ταμείο που ανήκουν. Η ουσιαστική αντιμετώπιση του θέματος βρίσκεται στην πρόταση της Δημοκρατικής Πανεπιστημονικής Κίνησης (ΔΗΠΑΚ) Φαρμακοποιών: «Την απάντηση σε αυτή την κατάσταση πρέπει να την δώσουν οι φαρμακοποιοί με χαμηλά εισοδήματα, μαζί με τους εργαζόμενους και τα λαϊκά στρώματα, διεκδικώντας άμεσα να χρηματοδοτηθούν τα ασφαλιστικά ταμεία από τον κρατικό προϋπολογισμό, ώστε να έχουν οι εργαζόμενοι, οι ανασφάλιστοι, οι άνεργοι και οι οικογένειές τους δωρεάν φάρμακα και οι φαρμακοποιοί να πληρώνονται έγκαιρα για τα φάρμακα, που χορηγούν στους ασθενείς». Σε πρόσφατη σύσκεψη του Πανελλήνιου Φαρμακευτικού Συλλόγου (ΠΦΣ), εκπρόσωποι φαρμακευτικών συλλόγων διαφώνησαν με την παύση επί πιστώσει πληρωμής σε ασφαλισμένους ταμείων που δε χρωστούν σε φαρμακεία. Τελικά, συμφώνησαν με τη γραμμή της ηγεσίας του ΠΦΣ.</p>
<p>Ταλαιπωρία και στα νοσοκομεία</p>
<p>Μια ακόμα ταλαιπωρία για τα φάρμακά τους περιμένει τους ασφαλισμένους που προσέρχονται στα δημόσια νοσοκομεία, στα οποία θα έπρεπε να είχε εφαρμοστεί η ηλεκτρονική συνταγογράφηση.</p>
<p>Επειδή όμως δεν εφαρμόστηκε η ηλεκτρονική συνταγογράφηση χορηγήθηκαν στα δημόσια νοσοκομεία συνταγολόγια του ΙΚΑ. Ομως και αυτά τα συνταγολόγια δεν έφτασαν έγκαιρα σε όλα τα νοσοκομεία με αποτέλεσμα να χρησιμοποιείται ο μέχρι τώρα τρόπος συνταγογράφησης. Αλλά και σε ορισμένες περιπτώσεις που χρησιμοποιούνται τα συνταγολόγια του ΙΚΑ, υπάρχουν ορισμένοι φαρμακοποιοί που δεν τις εκτελούν.</p>
<p>Αποτέλεσμα όλων αυτών είναι να μένουν ξεκρέμαστοι οι ασφαλισμένοι και να υποχρεώνονται στις περισσότερες περιπτώσεις να πληρώσουν τα φάρμακα απ' την τσέπη τους.</p>
