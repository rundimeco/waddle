<p>Προειδοποίηση για ξέσπασμα ιλαράς στην Ευρώπη</p>
<p>Οι ευρωπαϊκές χώρες πρέπει να ενεργήσουν άμεσα για να αντιμετωπίσουν την επανεμφάνιση της ιλαράς στη Γηραιά ήπειρο, προειδοποιεί ο Παγκόσμιος Οργανισμός Υγείας.</p>
<p>Οι ευρωπαϊκές χώρες πρέπει να ενεργήσουν άμεσα για να αντιμετωπίσουν την επανεμφάνιση της ιλαράς στη Γηραιά ήπειρο, προειδοποιεί ο Παγκόσμιος Οργανισμός Υγείας. Σύμφωνα με έκθεση του Οργανισμού, υπήρξαν πάνω από 26.000 κρούσματα ιλαράς σε 36 ευρωπαϊκές χώρες από τον Ιανουάριο μέχρι τον Οκτώβριο του 2011. Οι δυτικοευρωπαϊκές χώρες ανέφεραν το 83% αυτών των κρουσμάτων, με 14.000 μόνο στη Γαλλία. Στην Αγγλία και την Ουαλία, υπήρξαν σχεδόν 1.000 επιβεβαιωμένα κρούσματα ιλαράς στην ίδια περίοδο - έναντι 374 όλο το 2010. Συνολικά, η επανεμφάνιση της ιλαράς στην Ευρώπη έχει προκαλέσει εννέα θανάτους, έξι εκ των οποίων στη Γαλλία, και 7.288 εισαγωγές στα νοσοκομεία. Η Γαλλία προωθεί τώρα, σε εθνικό επίπεδο, μια εκστρατεία για να βελτιώσει την πληροφόρηση σε ό,τι αφορά την ανάγκη για εμβολιασμούς. Το 90% των κρουσμάτων στην Ευρώπη αφορούσε εφήβους και ενήλικες που δεν είχαν εμβολιαστεί ή ανθρώπους που δεν έγινε γνωστό εάν ήταν εμβολιασμένοι ή όχι. Το ξέσπασμα της ιλαράς στην Ευρώπη έχει συνδεθεί με τα ξεσπάσματα σε διάφορες άλλες χώρες στις οποίες περιλαμβάνονται η Βραζιλία, ο Καναδάς και η Αυστραλία. Η ιλαρά είναι μια λοίμωξη του αναπνευστικού συστήματος που προκαλείται από έναν ιό. Μεταδίδεται με την αναπνοή και είναι εξαιρετικά μεταδοτική, αφού το 90% των ανθρώπων που δεν έχουν ανοσία και μοιράζονται τον ίδιο χώρο με ένα μολυσμένο πρόσωπο θα νοσήσουν.</p>
