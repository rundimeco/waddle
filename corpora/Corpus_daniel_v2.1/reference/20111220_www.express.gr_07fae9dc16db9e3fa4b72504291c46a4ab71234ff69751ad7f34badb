<p>Πάτρα: Ιατρική φροντίδα σε ευπαθείς κοινωνικές ομάδες</p>
<p>Προληπτική και πρωτοβάθμια ιατρική φροντίδα σε άστεγους, μετανάστες, ρομά, καθώς και σε άλλες ευπαθείς κοινωνικές ομάδες θα παρέχουν δύο κινητές ιατρικές μονάδες που θα προμηθευθεί ο δήμος Πατρέων. Η προμήθεια των δύο μονάδων, αξίας 492.000 ευρώ, αναμένεται να γίνει άμεσα, αφού το έργο εντάχθηκε ήδη στο ΕΣΠΑ με απόφαση του περιφερειάρχη Δυτικής Ελλάδος Απόστολου Κατσιφάρα.</p>
<p>Οι ιατρικές μονάδες θα κινούνται στους χώρους διαβίωσης των ευπαθών ομάδων, και θα είναι στελεχωμένες με ειδικό κλιμάκιο επιστημόνων, επιστημονικό προσωπικό του κοινωνικού οργανισμού του δήμου Πατρέων, καθώς και με εθελοντές επιστήμονες.</p>
<p>Το επιστημονικό προσωπικό των μονάδων θα παρέχει συστηματική ιατρική φροντίδα και ψυχοκοινωνική στήριξη, ενώ παράλληλα θα ενημερώνει τις ευπαθείς κοινωνικές ομάδες για πιθανούς υγειονομικούς κινδύνους.</p>
<p>Οι κινητές μονάδες, σε συνεργασία και υπό την επιστημονική ευθύνη του γενικού κρατικού νοσοκομείου '''Αγιος Ανδρέας'' θα συνεργάζονται με τις αντίστοιχες δημόσιες και τοπικές νοσοκομειακές μονάδες, κέντρα υγείας και δομές πρόνοιας, ώστε να αποτελούν μεταξύ τους ένα ολοκληρωμένο σύστημα πρωτοβάθμιας ιατρικής φροντίδας.</p>
