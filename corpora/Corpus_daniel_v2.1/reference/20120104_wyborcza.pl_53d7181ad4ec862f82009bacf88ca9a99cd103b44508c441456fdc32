<p>Francuzi i Chińczycy inwestują fortunę w gaz łupkowy w USA</p>
<p>qub, Reuters2012-01-04, ostatnia aktualizacja 2012-01-03 21:46</p>
<p>We wtorek francuski Total i chiński Sinopec ogłosiły, że zainwestują ponad 4,5 mld dol. w złoża gazu łupkowego w USA.</p>
<p>Najpierw Total ogłosił, że wyda ponad 2,3 mld dol. na złoża gazu łupkowego w USA. Ten największy we Francji koncern paliwo kupi od amerykańskich firm Chesapeake Energy i EnerVest 25 proc. udziałów w złożach gazu łupkowego Utica w stanie Ohio. Dodatkowo do końca 2014 r. Total wyda 1,42 mld dol. na wiercenia w tych złożach Utica, w których na razie wykonano 13 wierceń, a ich wyniki są obiecujące - ogłosił koncern.</p>
<p>Total współpracuje już z Chesapeake Energy przy eksploatacji złóż gazu łupkowego Barnett Shale w Teksasie.</p>
<p>Po południu o podobnej inwestycji w amerykańskie łupki poinformował chiński koncern Sinopec. Ten chiński gigant paliwowy za 2,2 mld dol. kupi od amerykańskiej firmy Devon Energy jedną trzecią udziałów w pięciu koncesjach na eksploatację złóż w łupkach w stanach Alabama, Kolorado, Missisipi oraz Ohio. Za udziały w złożach Sinopec zapłaci 0,9 mld dol. i do 2014 r. wyłoży jeszcze 1,6 mld dol. na wiercenia.</p>
