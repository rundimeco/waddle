<p>Οδηγίες σε γυναίκες που έκαναν πλαστική στήθους με εμφυτεύματα σιλικόνης</p>
<p>Nα επικοινωνήσουν με τον θεράποντα γιατρό τους, προκειμένου να λάβουν τις απαραίτητες πληροφορίες και τις κατάλληλες οδηγίες, καλεί ο ΕΟΦ τις γυναίκες, που έχουν υποβληθεί σε επέμβαση αναδόμησης στήθους (πλαστική) κατά το παρελθόν και κυρίως πριν από τις 14/4/2010, οπότε ανακλήθηκαν τα εμφυτεύματα στήθους με τζελ σιλικόνης, της εταιρείας Poly Implant Prothese (PIP) στην Ελλάδα.</p>
<p>Το θέμα προέκυψε μετά τον θόρυβο που ξέσπασε στη Γαλλία με τα εμφυτεύματα στήθους της συγκεκριμένης εταιρείας. Σε σημερινή ανακοίνωσή του, ο ΕΟΦ ενημερώνει ότι η Ελλάδα ήταν από τις πρώτες χώρες, που προχώρησε άμεσα στην απόφαση ανάκλησης των εμφυτευμάτων στήθους με τζελ σιλικόνης της εταιρείας.</p>
<p>Ο ΕΟΦ τονίζει ότι στην Ελλάδα δεν έχει αναφερθεί έως σήμερα κάποιο ανεπιθύμητο συμβάν από τυχόν ρήξη του εμφυτεύματος. Παράλληλα, επισημαίνει ότι έχει ενημερώσει τα Τμήματα Πλαστικής & Επανορθωτικής Χειρουργικής των δημόσιων και ιδιωτικών κλινικών να παρακολουθούν τακτικά τους ασθενείς, στους οποίους είχαν ήδη τοποθετήσει τα εν λόγω εμφυτεύματα, προκειμένου να εξετάσουν αν υπάρχουν στοιχεία για οποιονδήποτε κίνδυνο για την υγεία τους, σχετιζόμενο με τη ρήξη του εμφυτεύματος και στην περίπτωση αυτή να λαμβάνουν τα απαραίτητα μέτρα.</p>
<p>Πάντως ο ελληνικός οργανισμός βρίσκεται σε συνεχή επικοινωνία με τις ευρωπαϊκές αρχές και τον γαλλικό Οργανισμό Φαρμάκων.</p>
