<p>Ευρωπαϊκό ρομπότ-νευροχειρουργός ανοίγει κεφάλια...με την καθοδήγηση γιατρού!</p>
<p>Το ευρωπαϊκό πρόγραμμα Robocast, που χρηματοδοτείται από την Ευρωπαϊκή Επιτροπή, αποτελεί ένα σημαντικό βήμα στη ρομποτική νευροχειρουργική και στο μέλλον θα επιτρέπει στους χειρούργους να επιστρατεύουν, την ώρα της κρίσιμης και λεπτεπίλεπτης επέμβασης, μια …ρομποτική χείρα βοηθείας, που κάνει κινήσεις δέκα φορά πιο σταθερές από το ανθρώπινο χέρι.</p>
<p>Ο ρομποτικός χειρουργικός βραχίονας αποτελεί δημιούργημα Βρετανών, Γερμανών, Ιταλών και Ισραηλινών ερευνητών, σύμφωνα με το Γαλλικό Πρακτορείο. Υπό την καθοδήγηση ενός γιατρού, μπορεί να εκτελέσει 13 διαφορετικά είδη κινήσεων σε σχέση με μόλις τέσσερα που μπορεί να κάνει το χέρι του γιατρού στη διάρκεια μιας όσο γίνεται λιγότερο επεμβατικής χειρουργικής επέμβασης σε ένα κρανίο.</p>
<p>Το ρομπότ θα μπορούσε να αξιοποιηθεί για επεμβάσεις σε διάφορες ασθένειες, όπως καρκινικούς όγκους στο κεφάλι, επιληψία, Πάρκινσον, σύνδρομο Τουρέ κ.α. Ο ρομποτικός χειρουργός διαθέτει ακόμα και «απτική ανάδραση», που του επιτρέπει να δέχεται ερεθίσματα -όπως το χέρι ενός γιατρού- ανάλογα με την πίεση που ασκεί κατά την επέμβαση, το είδος του ιστού στο οποίο επεμβαίνει κλπ.</p>
<p>Ακόμα δεν έχουν γίνει κλινικές δοκιμές με ανθρώπους, αλλά μόνο σε ομοιώματα κρανίου, στα οποία το ρομπότ έχει ήδη ανοίξει μικροσκοπικές τρύπες και έχει εισέλθει στο εσωτερικό για να χειριστεί ιστούς ή να συλλέξει δείγματα αίματος και άλλων υγρών.</p>
<p>«Τα ρομπότ μπορούν να μειώσουν μέχρι δέκα φορές το τρέμουλο του νευροχειρουργού, πράγμα που τα καθιστά ιδιαιτέρως χρήσιμα για την προστασία της ευάλωτης και σημαντικής εγκεφαλικής ουσίας», σύμφωνα με την Ευρωπαϊκή Επιτροπή, που έκανε τη σχετική ανακοίνωση στο πλαίσιο της Ευρωπαϊκής Εβδομάδας Ρομποτικής. Η Ευρωπαϊκή Επιτροπή έχει ήδη χρηματοδοτήσει με 400 εκατ. ευρώ περίπου 100 ρομποτικά προγράμματα. Η παγκόσμια ζήτηση στον τομέα της ρομποτικής έφθασε τα 15,5 δισεκατομμύρια ευρώ το 2010, από τα οποία τα 3 δισεκατομμύρια στην Ευρώπη.</p>
