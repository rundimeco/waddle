<p>Ο Τσάρλι και η ... κόμισσα</p>
<p>Την ιστορία μιας όμορφης Ισπανίδας χορεύτριας που γίνεται διάσημη σταρ και κοντέσα, με τη βοήθεια ενός ταλαντούχου σκηνοθέτη, αφηγείται η ταινία με τίτλο «Η ξυπόλυτη κόμισσα», σε σκηνοθεσία Τζόζεφ Μάνκιεβιτς (παραγωγή του 1954). Η ταινία θα προβληθεί απόψε στις 22.00 από το κανάλι της Βουλής.</p>
<p>Ο πλούσιος Κερκ Εντουαρντς δίνει μια νέα ευκαιρία στο σκηνοθέτη Χάρι Ντόους: τον προσλαμβάνει να γράψει και να σκηνοθετήσει μια ταινία, με πρωταγωνίστρια τη Σπανιόλα χορεύτρια Μαρία Βάργκας. Η Μαρία, όμως, δεν ανήκει σε κανέναν. Πρωταγωνιστούν η Αβα Γκάρντνερ και ο Χάμφρεϊ Μπόγκαρτ. Κοντά τους και ο Εντμοντ Ο' Μπράιαν, που κέρδισε Οσκαρ ερμηνείας.</p>
<p>Στις 21.00 ο ALPHA θα μεταδώσει την κοινωνική ταινία «Ερωτας δίχως παρόν», σε σκηνοθεσία Αλεχάντρο Αγκρέστι.</p>
<p>Η μοναχική γιατρός Κέιτ Φόρστερ μετακομίζει από τα προάστια του Ιλινόις στο Σικάγο. Προτού φύγει αποφασίζει να αφήσει ένα σημείωμα για τον επόμενο ένοικο, ζητώντας του να της προωθεί την αλληλογραφία της στη νέα της διεύθυνση. Ο νέος ένοικος, ο Αλεξ Γουάιλερ, αρχικά αδιαφορεί για το γράμμα που βρίσκει. Μετά, ωστόσο, από ένα παράξενο περιστατικό αρχίζει να αλληλογραφεί με την Κέι και σύντομα αρχίζουν να νιώθουν δυνατά αισθήματα ο ένας για τον άλλο. Υπάρχει, όμως, ένα πρόβλημα: ζουν σε διαφορετικό χρονικό σύμπαν ...Παίζουν: Κιάνου Ριβς, Σάντρα Μπούλοκ, Κρίστοφερ Πλάμερ, Ντίλαν Γουόλς.</p>
<p>Στις 22.00 το STAR θα μεταδώσει την οικογενειακή ταινία «Ο Τσάρλι και το εργοστάσιο της σοκολάτας», σε σκηνοθεσία Τιμ Μπάρτον.</p>
<p>Δεν υπάρχει τίποτε πιο απολαυστικό για τον 11χρονο Τσάρλι Μπάκετ από μια λαχταριστή σοκολάτα. Ομως, η οικογένειά του είναι φτωχή και αυτή η απόλαυση αποτελεί για τον Τσάρλι πραγματική πολυτέλεια. Ετσι το όνειρο του μικρού αγοριού είναι να κερδίσει ένα από 5 κουπόνια που θα του δώσουν την ευκαιρία να επισκεφθεί το εργοστάσιο σοκολάτας του περίφημου Γουίλι Γουόνκα. Η τύχη δεν αργεί να βρεθεί με το μέρος του διότι, τελικά, ο Τσάρλι αποκτά το τελευταίο πέμπτο κουπόνι. Ετσι όταν ξημερώνει η πολυπόθητη εκείνη μέρα, ο Τσάρλι, μαζί με τον παππού του Τζο, καταφθάνουν στην πύλη του εργοστασίου. Εκεί βρίσκονται και οι υπόλοιποι τέσσερις νικητές. Ομως ο πιο περίεργος απ' όλους είναι ο Γουίλι Γουόνκα, ιδιοκτήτης του εργοστασίου...</p>
