<p>Πακτωλός χρημάτων για τους κεφαλαιοκράτες</p>
<p>Λεφτά υπάρχουν, όταν πρόκειται βέβαια για τους εφοπλιστές. Σαν μην έφτανε ο πακτωλός των εκατοντάδων εκατομμυρίων που έχουν δοθεί ως κρατική επιχορήγηση τα τελευταία χρόνια στην «απελευθερωμένη» κατά τ' άλλα ακτοπλοΐα, σαν να μην έφτανε η πληθώρα των προνομίων και των πάσης φύσεως κινήτρων (φοροαπαλλαγές γενικά, στο πετρέλαιο πιο ειδικά και άλλες), αλλά και τεράστια ενίσχυση στις λεγόμενες άγονες γραμμές (όλες σχεδόν του Αιγαίου), στους εφοπλιστές, η κυβέρνηση του μαύρου μετώπου ετοιμάζει νέο πακέτο μέτρων «για τη διάσωση των ακτοπλοϊκών εταιρειών από τη χρεοκοπία», όπως αναφέρει χαρακτηριστικά στο σχετικό ρεπορτάζ η «Καθημερινή». Πρωτοπόρος - ποιος άλλος; - ο υφυπουργός Ανάπτυξης, Ανταγωνιστικότητας και Ναυτιλίας Α. Γεωργιάδης, που σταθερά εμφανίζει τα αιτήματα των εφοπλιστών ως «εθνικό συμφέρον» και πασχίζει για την άμεση εφαρμογή τους. Το νέο πακέτο μέτρων, λοιπόν, που προωθεί, για την ενίσχυση του εφοπλιστικού κεφαλαίου, περιλαμβάνει μεταξύ άλλων μείωση του ΦΠΑ για τις καμπίνες στα πλοία και τη μεταφορά των φορτηγών από το 23% στο 6,5%, που εκτιμάται ότι θα κοστίσει στα κρατικά ταμεία περί τα 40 εκατομμύρια ευρώ, αλλά και «δωρεάν» προμήθεια καυσίμων των ακτοπλοϊκών εταιρειών από τα «Ελληνικά Πετρέλαια» και την ΕΚΟ, που θα λαμβάνουν ως εγγύηση το 50% των χρημάτων που προβλέπονται από τις συμβάσεις που έχουν υπογραφεί με το Δημόσιο για την εκτέλεση των δρομολογίων στα νησιά του Αιγαίου... Φυσικά, οι εφοπλιστές δεν είναι οι μόνοι για τους οποίους το κράτος προσφέρει πακέτα στήριξης, ενώ την ίδια ώρα σφάζει τους μισθούς, τις συντάξεις, τις κοινωνικές δαπάνες και τα προνοιακά επιδόματα. Παρόμοια πακέτα στήριξης απολαμβάνουν οι τράπεζες, οι μεγαλοβιομήχανοι, οι καπιταλιστές που δραστηριοποιούνται στον τουρισμό, το εμπόριο κ.ο.κ. Η εργατική τάξη, ο λαός πρέπει να συνειδητοποιήσουν ότι τώρα είναι η ώρα της ταξικής αφύπνισης και αντεπίθεσης.</p>
