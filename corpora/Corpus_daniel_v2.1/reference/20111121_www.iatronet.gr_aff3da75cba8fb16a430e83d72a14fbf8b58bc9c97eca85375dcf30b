<p>Ερρίκος Ντυνάν: αναστολή διαταγών πληρωμής από MPB</p>
<p>Ημερομηνία δημοσίευσης: 16 Νοεμβρίου 2011</p>
<p>Δεκτές από το Πρωτοδικείο Αθηνών έγιναν σήμερα οι αιτήσεις αναστολής που είχε υποβάλει το νοσοκομείο Ερρίκος Ντυνάν, για την εκτέλεση των διαταγών πληρωμής που είχαν εκδοθεί από τη Marfin Popular Bank.</p>
<p>Με αφορμή τη δικαστική αντιμετώπιση του ζητήματος, η διοίκηση του νοσοκομείου Ερρίκος Ντυνάν, τόνισε την ανάγκη συνέχισης της συνεργασίας με την Τράπεζα υπογραμμίζοντας ότι η αίτηση αναστολής ήταν αμυντική κίνηση.</p>
<p>Συγκεκριμένα, σε σχετική ανακοίνωσή του, ο πρόεδρος του νοσοκομείου Ερρίκος Ντυνάν κ. Ανδρέας Μαρτίνης, ανέφερε τα εξής:</p>
<p>'Σήμερα εγένοντο δεκτές από το Πρωτοδικείο Αθηνών οι αιτήσεις που υπέβαλε το Νοσοκομείο Ερρίκος Ντυνάν και ανεστάλησαν οι εκτελέσεις των διαταγών πληρωμής που είχαν εκδοθεί από την Marfin Popular Bank μετά την καταγγελία από αυτήν των μεταξύ μας δανειακών συμβάσεων.</p>
<p>Το Κοινωφελές 'Ιδρυμα Ερρίκος Ντυνάν είναι βεβαίως αναγκασμένο να αμύνεται, αλλά δεν έχει θέσει αυτοσκοπό τη συνέχιση της, όποιας, αντιδικίας.</p>
<p>Εύχομαι, ελπίζω και είμαι έτοιμος να συνεργαστούμε, καλόπιστα, με την επίσημη ηγεσία της Marfin Popular Bank για έντιμες και αμοιβαίως συμφέρουσες διευθετήσεις, ώστε να πάψει κάθε αντιδικία, σύμφωνα μάλιστα με τα όσα δεσμεύτηκα στην Επιτροπή Κοινωνικών Υποθέσεων της Βουλής και ενώπιον του Υπουργού Υγείας και Κοινωνικής Αλληλεγγύης'.</p>
