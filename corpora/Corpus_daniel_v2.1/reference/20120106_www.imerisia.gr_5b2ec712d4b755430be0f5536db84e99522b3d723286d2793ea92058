<p>Επιδημία το «κούρεμα» του εξωτερικού δανεισμού</p>
<p>Για τρίτη συνεχή χρονιά και για πέμπτη φορά στη νεοελληνική ιστορία η χώρα βρίσκεται αντιμέτωπη με τη χρεοκοπία. Η Ελλάδα ουδέποτε ήταν και δεν είναι μοναδική περίπτωση στις κρίσεις χρέους.</p>
<p>Για τρίτη συνεχή χρονιά και για πέμπτη φορά στη νεοελληνική ιστορία η χώρα βρίσκεται αντιμέτωπη με τη χρεοκοπία. Η Ελλάδα ουδέποτε ήταν και δεν είναι μοναδική περίπτωση στις κρίσεις χρέους. Παρά τις ιδιαιτερότητες και τις εθνικές παθογένειες. Είναι πολύ μακρύς ο κατάλογος των χωρών, που βρέθηκαν σε αδυναμία εξόφλησης των εξωτερικών δανείων για πολλές και διαφορετικές αιτίες. Τόσο μεγάλος, ώστε η κρατική χρεοκοπία να μη συνιστά εξαίρεση, αλλά ενδημική κατάσταση. Nα έρχεται και να επανέρχεται, όπως οι κυκλικές οικονομικές κρίσεις στον καπιταλισμό σε όλες τις ιστορικές φάσεις του.</p>
<p>Για τη χώρα μας, πάντως και ανεξάρτητα των ιδιαιτεροτήτων κάθε εποχής, βασική αιτία ήταν η υπερχρέωση σε περιόδους δανειστικής ευφορίας και τα υψηλά, μέχρι ληστρικά τοκοχρεολύσια. Σε συνδυασμό, βεβαίως, με τις συστημικές στρεβλώσεις και αυτοχειρίες της ίδιας και του πολιτικού-κοινωνικού συστήματός της. Αλλά το θέμα αυτό, όπως και η υπερχρέωση, δεν είναι του παρόντος. Ούτε κατά πόσο η άρχουσα τάξη της ήταν θύμα των διεθνών πιστωτών της είτε θύμα και θύτης μαζί για τους πολίτες της.</p>
<p>Από τις αρχές του 19ου αιώνα μέχρι σήμερα, είναι καταγεγραμμένες περίπου τρεις εκατοντάδες χρεοκοπίες κρατών. Ο ακριβής αριθμός ποικίλλει, αναλόγως με τα κριτήρια, που χρησιμοποιούνται από διάφορους μελετητές. Σύμφωνα με μία βάση δεδομένων, που έχουν επεξεργαστεί Αμερικανοί οικονομολόγοι και μελετητές, από τις αρχές του 19ου αιώνα μέχρι την τρέχουσα οικονομική κρίση, αναφέρονται 257 στάσεις πληρωμών ή αναδιαπραγματεύσεις του δημόσιου χρέους ανεξάρτητων χωρών. Βεβαίως δεν οφείλονται όλες με οικονομικές αιτίες. Αλλά και με πολέμους, επαναστάσεις, εμφύλιες συγκρούσεις, κοινωνικές συγκρούσεις κ.λπ.</p>
<p>Αλλά ο βασικός όγκος σχετίζεται με τις πρώτες. Αυτό σημαίνει ότι από την άνδρωση και την εδραίωση του καπιταλισμού μέχρι τη σημερινή περίοδο της παγκοσμιοποίησης, δηλαδή τα τελευταία διακόσια χρόνια, 1-2 χώρες το χρόνο κήρυσσαν, με τη μία ή άλλη μορφή, χρεοστάσιο. Αδυνατούσαν να εξυπηρετήσουν μερικώς ή συνολικώς τις δανειακές υποχρεώσεις του. Από άλλη βάση δεδομένων για το διάστημα από το 1970 μέχρι σήμερα προκύπτει ότι σε όλο τον κόσμο καταγράφηκαν 180 «κουρέματα» χρέους σε 68 χώρες! Ο μέσος όρος «απομείωσης» του χρέους φτάνει το 37% και έχει τις δύο τελευταίες δεκαετίες την τάση να μεγαλώνει. Η Ελλάδα, επομένως, υπό πτώχευση δεν είναι «μοναδική περίπτωση», παρά μόνο στο πλαίσιο της Ευρωζώνης. Προς το παρόν...</p>
<p>Στο...DNA της Ευρώπης</p>
<p>Σύμφωνα με τη βάση δεδομένων και τις χρονολογικές σειρές των γνωστών σε όλον τον κόσμο για τις μελέτες τους περί χρεοκοπιών Αμερικανών οικονομολόγων Κ. Rogoff και Carmen Reinhart τα πιστωτικά επεισόδια βρίσκονται στο... ευρωπαϊκό DNA. Οι μισές χώρες που μετέχουν στην Ευρωζώνη έχουν κηρύξει στάσεις πληρωμών ή έχουν προχωρήσει σε παρόμοιες ενέργειες από τη συγκρότησή τους σε κρατικές οντότητες ως σήμερα: Αυστρία 7, Γαλλία 8, Γερμανία 8, Πορτογαλία 6, Ελλάδα 5, Ιταλία 1, Ολλανδία 1, Ισπανία 13.</p>
<p>Οι δύο οικονομολόγοι στα πιο διάσημα άρθρα τους («Οκτώ αιώνες οικονομικής τρέλας» κ.ά. ) ειρωνεύονται όσους κάθε φορά μπροστά σε μια κρίση χρέους συμπεραίνουν ότι «αυτή τη φορά είναι διαφορετική» (από εκείνες του παρελθόντος). Τίποτα δεν είναι διαφορετικό διαπιστώνουν, συνεκτιμώντας τις βασικές παραμέτρους (εξωτερικό και εσωτερικό χρέος, ΑΕΠ, εμπορικό ισοζύγιο, τιμές βασικών προϊόντων, πληθωρισμός, επιτόκια και συναλλαγματικές ισοτιμίες). «Είναι ο καπιταλισμός, ηλίθιε», θα λέγαμε παραφράζοντας τη γνωστή φράση...</p>
<p>Το ελληνικό «υπόδειγμα» του 1893</p>
<p>Σύμφωνα με υπολογισμούς δύο καθηγητών (Κ. Μήλας και Θ. Παναγιωτίδης) στην ελληνική πτώχευση του 1893 το χρέος βρισκόταν στο 176% του ΑΕΠ.</p>
<p>Η χρεοκοπία δεν οδήγησε αυτόματα σε μείωση του χρέους. Πράγματι, η επιτυχής επαναδιαπραγμάτευση του χρέους, η οποία συνοδεύτηκε από την εγκατάσταση ξένων εμπειρογνωμόνων στην Ελλάδα για την παρακολούθηση της ασκούμενης οικονομικής πολιτικής οδήγησε σε αύξηση (όχι μείωση) του χρέους. Το τελευταίο, έφτασε στο 206% του ΑΕΠ το 1900 και μειώθηκε στο 162% του ΑΕΠ (κάτω δηλαδή από το χρέος του 1893) μόνο το 1906, δεκατρία δηλαδή έτη μετά την πτώχευση.</p>
<p>Παρόμοια εικόνα παρουσιάζει και η Πορτογαλία,που είχε πτωχεύσει ένα χρόνο αργότερα. Χρειάστηκαν 15 έτη για να μειωθεί το χρέος της...</p>
<p>Οι ίδιοι από επεξεργασία των ιστορικών βάσεων δεδομένων συμπεραίνουν ότι οι δημοσιονομικές εξελίξεις την περίοδο 1860-2010 σε Ελλάδα και Πορτογαλία είναι παράλληλες. Η επίδραση «ντόμινο», υποστηρίζουν, είναι στατιστικά τεκμηριωμένη με ό,τι αυτό συνεπάγεται για το μέλλον της Ευρωζώνης.</p>
<p>Η «μεγάλη εικόνα» με μερικές ματιές</p>
<p>Εκτός από τις κλασικές και νεότερες θεωρίες (φιλελεύθερη - μονεταριστική, νεο-μαρξιστική, νεο-κεϊνσιανή κ.λπ.) που διατυπώνουν διάφορα ερμηνευτικά σχήματα για τις κρίσεις χρέους, ας δούμε τη «μεγάλη εικόνα» μέσα από στοιχεία:</p>
<p>Μέσα σ' ένα αιώνα (1800-1901) εξήντα κρατικές χρεοκοπίες σημειώθηκαν σ' όλον τον κόσμο. «Πρωταθλητής» εμφανίζεται η Ισπανία (7 χρεοκοπίες). Ακολουθούν η Βενεζουέλα, η Γαλλία, η Γερμανία, το Μεξικό, η Πορτογαλία και η Αυστρία (από 5 χρεοκοπίες), η Κολομβία (4) και Ελλάδα - Εκουαδόρ (από 3).</p>
Ξεπερνούν τις εβδομήντα οι κλασικές στάσεις πληρωμών τον 20ό αιώνα. Σ' αυτές δεν περιλαμβάνονται οι χώρες που προσέφυγαν σε αναδιαπραγματεύσεις των χρεών με κοινοπραξίες τραπεζών. Συχνότερα χρησιμοποιήθηκε ως «εργαλείο» από το Εκουαδόρ, την Ουρουγουάη, τη Λιβερία, την Οθωμανική Αυτοκρατορία (από 6 φορές).</p>
<p>Οι χρεοκοπίες της Ελλάδας, με τη μορφή της στάσης πληρωμών, ανήκουν σε δύο κατηγορίες. Οι δύο πρώτες (1827 και 1843) δεν συνοδεύτηκαν από άμεση αναδιαπραγμάτευση του χρέους με τους πιστωτές, ενώ στις άλλες (1893 και 1932) έγινε, τελικά στην πορεία, διακανονισμός με τους ξένους δανειστές.</p>
<p>Ανεξαρτήτως εποχών από τις χρονολογικές σειρές οι μελετητές διαπιστώνουν ότι οι χρεοκοπίες οφείλονται τουλάχιστον σ' έναν από τους παρακάτω λόγους: 1) Επιδείνωση των όρων εμπορίου του δανειζόμενου, 2) ύφεση στους τόπους προέλευσης των δανειστικών κεφαλαίων, 3) αύξηση κόστους δανεισμού, 4) οικονομική κρίση στις δανειζόμενες χώρες που μεταδίδεται διεθνώς μέσω των χρηματοπιστωτικών και εμπορικών διασυνδέσεων.</p>
<p>Αποκαλυπτική ακτινογραφία βασισμένη σε χρονολογικές σειρές
Το «αιώνιο» φάντασμα της κρατικής χρεοκοπίας</p>
<p>Φτάνουν τις τρεις εκατοντάδες τα κράτη που είτε έχουν κηρύξει στάσεις πληρωμών είτε κατέφυγαν σε αναδιαπραγματεύσεις των τοκοχρεολυσίων τους, από τότε που υπάρχουν στοιχεία</p>
<p>Κρατικές χρεοκοπίες στην ιστορία σημειώνονται από τότε που αρχίζει ο δημόσιος δανεισμός. Πολλαπλασιάζονται την εποχή του βιομηχανικού καπιταλισμού, αλλά και στις προηγούμενες οικονομίες είναι παρούσες. Τόσο στο διάστημα 1500-1880, όπου καταμετρώνται δύο δεκάδες κλασικές χρεοκοπίες με «θύματα» Μεγάλες Δυνάμεις. Αλλά και νωρίτερα παρόμοια περιστατικά δεν ήταν άγνωστα. Ιστορικές είναι οι χρεοκοπίες της Αγγλίας (14ος αιώνας), της Φλωρεντίας ( 15ος αιώνας) κ.ά. Όπως δεν είναι άγνωστες, τόσο στην εποχή της παντοκρατορίας της Ρώμης όσο και στις πόλεις-κράτη της αρχαίας Ελλάδας. Από τον 4ο π.Χ. αιώνα υπάρχουν τεκμήρια για στάσεις πληρωμών, αθετήσεις δανείων και επιβολή κυρώσεων από τη μεριά των πιστωτών.</p>
<p>Ο πρώτος Έλληνας ιστορικός της δημόσιας οικονομίας καθηγητής Α. Ανδρεάδης, αξιολογώντας το φαινόμενο τα χρόνια του μεσοπολέμου, κατέληγε στην εκτίμηση ότι η κρατική χρεοκοπία υπάρχει από τότε, που άρχισε ο εξωτερικός δανεισμός. Συμπέρανε ότι «πάντοτε ο αριθμός των χρεοκοπιών ήταν ανάλογος προς αυτόν των δανείων»</p>
<p>Προφανώς, το «αξίωμα» του Ανδρεάδη (περισσότερα δάνεια = περισσότερες πτωχεύσεις) είναι αυτονόητο. Αλλά η συχνότητα των χρεοκοπιών είναι ένα πολύπλοκο πρόβλημα, με σύνθετες και διαφορετικές παραμέτρους, σε κάθε συγκεκριμένη περίπτωση και περίοδο.</p>
<p>Ο ίδιος, επιχειρώντας να καταγράψει τις χρεοκοπίες του 19ου αιώνα, εγκαταλείπει το εγχείρημα. «Είναι μάταιη, παραδίδει στους φοιτητές του, κάθε προσπάθεια η απαρίθμησή τους. Ακόμη πιο μάταιο θα ήταν να θελήσουμε να υπολογίσουμε τα δισεκατομμύρια που τοποθετήθηκαν στα αμερικανικά και ευρωπαϊκά δάνεια και εξατμίστηκαν. Όλοι οι κατάλογοι είναι ελλιπείς, καθώς δεν παίρνουν υπόψη τους τις συγκεκαλυμμένες χρεοκοπίες των κρατών...». Αν και η κατάσταση από τότε έχει βελτιωθεί σημαντικά, ύστερα από μελέτες, που άρχισαν να δημοσιεύονται από τη δεκαετία του 1980, η διαπίστωση εξακολουθεί να έχει κάποια βάση.</p>
<p>Από την εποχή, που ομαδοποιούνται οι κρατικές χρεοκοπίες και εντοπίζεται το πρώτο διεθνές κύμα στάσης πληρωμών, το φαινόμενο συσχετίζεται ευθέως με τους όρους του δανεισμού. Τις αγορές, όπως θα λέγαμε σήμερα, αλλά και τα γεωστρατηγικά σχέδια των δανειστών-κρατών (εμφανέστατα έως το τέλος του Ψυχρού πολέμου, λιγότερο εμφανή αργότερα). Η έναρξη των «κυμάτων» χρεοκοπίας είναι πολύ χαρακτηριστική από την άποψη αυτή. Όλες οι χώρες, που καταφεύγουν στον εξωτερικό δανεισμό τη δεκαετία του 1820 χρεοκοπούν. Αλλά το «διεθνές περιβάλλον» δεν έπαιξε καθοριστικό ρόλο μόνο τότε. Το ίδιο παρατηρείται και σ' όλα τα επόμενα «κύματα» έως τις μέρες μας. Η διαφορά είναι ότι το χρέος στις μέρες μας δεν καταστρέφει πια μόνο φτωχές χώρες.</p>
<p>Πρώιμα «ντόμινο»</p>
<p>Σύμφωνα με τους ιστορικούς της οικονομίας οι κρατικές χρεοκοπίες συγκεντρώνονται κυρίως σ' ορισμένες χρονικές περιόδους. Ειδικά τις μεγάλες διεθνείς οικονομικές κρίσεις ύστερα από τραπεζικές κρίσεις. Το πρώτο «κύμα», που θα συμπαρασύρει και την Ελλάδα, προκαλείται τη δεκαετία του 1820. Είναι η εποχή εθνικο-απελευθερωτικών αγώνων και της εμφάνισης στον παγκόσμιο χάρτη νέων κρατών. Η χώρα μας, αλλά κι αρκετές άλλες της ίδιας κατηγορίας (Κολομβία, Χιλή, Περού, Αργεντινή Βραζιλία, Μεξικό) καταφεύγουν σε δάνεια, μέσω ομολόγων, για να εξυπηρετήσουν, κυρίως, τις πολεμικές ανάγκες τους. Οι δανειστές είναι κεφαλαιούχοι του Λονδίνου, που στοχεύουν σε υψηλές αποδόσεις. Πέραν και πάνω από τις τρέχουσες στην καπιταλιστική αγορά της εποχής. Όλες, πριν φθάσει το 1830, χρεοκοπούν.</p>
<p>Δεύτερο «κύμα» παρατηρείται τη δεκαετία του 1870. Σ' αυτό δεν συγκαταλέγεται η Ελλάδα, επειδή μόλις έχει αρθεί ο ουσιαστικός αποκλεισμός της από τις διεθνείς δανειακές αγορές, εξαιτίας των δύο προηγούμενων στάσεων πληρωμών. Αίγυπτος Τουρκία, Ρωσία κι άλλες χώρες, που καταφεύγουν στο δανεισμό είτε για καταναλωτικές ανάγκες είτε για σιδηροδρομικά έργα και επενδύσεις σε ορυχεία, ακολουθούν την ίδια διαδρομή. Πριν από το τέλος της ίδιας δεκαετίας χρεοκοπούν. Η τελευταία δεκαετία της μεγάλης κρίσης του 1873-1896, σημαδεύεται από ένα τρίτο κύμα. Σε παρόμοια θέση με την Ελλάδα θα βρεθούν άλλες δύο ευρωπαϊκές χώρες (Πορτογαλία, Σερβία) και άλλες δέκα σ' όλο τον κόσμο. Λίγο πριν και κατά τη διάρκεια του Α' Παγκοσμίου Πολέμου, ο κατάλογος των χρεοκοπιών μακραίνει. Θα προστεθούν τότε 16 χώρες.</p>
<p>Η επιδημία 1930</p>
<p>Το μεγαλύτερο «κύμα», όμως, θα εμφανιστεί τη δεκαετία του 1930, κατά τη Μεγάλη Ύφεση, που άρχισε με το κραχ του 1929. Τρεις δεκάδες χώρες κηρύσσουν στάση πληρωμών πριν από την έναρξη του Β' Παγκοσμίου Πολέμου. Οι περισσότερες, όπως και η ελληνική, γίνονται το 1932-1933. Μετά το Β' Παγκόσμιο Πόλεμο, υποτίθεται ότι το καπιταλιστικό σύστημα, όπως διαμορφώνεται από τη διάσκεψη του Μπρέτον Γουντς, δεν θ' άφηνε περιθώρια για χρεοκοπίες. Για μεγάλο σχετικά διάστημα φαινόταν ότι αυτή ήταν η πραγματικότητα. Μετά την αποδέσμευση του δολαρίου από το χρυσό και τις πετρελαϊκές κρίσεις οι υπολογισμοί διαψεύστηκαν πλήρως. Τη δεκαετία του 1980 θα καταγραφεί το μεγαλύτερο «τσουνάμι» αθέτησης κρατικών δανειακών υποχρεώσεων και αναδιαπραγμάτευσης του χρέους. Το νέο στοιχείο, σε σχέση με την προπολεμική κατάσταση, είναι πως οι δανειστές είναι τώρα τράπεζες και χρηματοπιστωτικοί οργανισμοί κι όχι ιδιώτες. Σ' έναν αναλυτικό κατάλογο, που καλύπτει την ευρύτερη περίοδο 1976-1989 συγκαταλέγονται 52 χώρες, που επαναδιαπραγματεύονται τα δάνειά τους.</p>
<p>Το νέο ξεκίνημα</p>
<p>Το πιο πρόσφατο κύμα τοποθετείται στο τέλος της δεκαετίας του 1990. Αλλά τα περιστατικά χρεοκοπίας από το 1998 μέχρι το 2001, που κορυφώνονται με την πτώχευση της Αργεντινής και όσα ακολούθησαν, είναι αντικείμενο άλλου θέματος. Απλώς να σημειώσουμε εδώ ότι μέχρι τις αρχές του 21ου αιώνα άλλες 14 χώρες προστέθηκαν στον ιστορικό κατάλογο εκείνων που ζήτησαν αναδιαπραγμάτευση του χρέους τους.</p>
