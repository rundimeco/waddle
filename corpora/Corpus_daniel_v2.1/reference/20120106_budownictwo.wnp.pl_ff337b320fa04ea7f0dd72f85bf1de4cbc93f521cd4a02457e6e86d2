<p>Poznań: budowa i modernizacja linii tramwajowych za 600 mln złotych</p>
<p>PAP - 27-12-2011 10:10</p>
<p>Przedłużenie linii szybkiego tramwaju, modernizacja linii prowadzących do stadionu i budowa nowego torowiska we wschodnim Poznaniu to inwestycje w linie tramwajowe, które zakończą się w 2012 roku. Ich łączna wartość przekracza 600 milionów złotych.</p>
<p>W maju tuż przed Mistrzostwami Euro 2012 oddana do użytku zostanie nowa linia tramwajowa o długości ponad 2 km, która połączy obecną sieć tramwajową z centrami handlowymi we wschodnim Poznaniu. Inwestycja warta 270 milionów złotych pozwoli na wykorzystanie wielkich parkingów koło centrów handlowych, jako miejsc dojazdu kibiców na mecze Euro 2012. Z parkingów kierowców zawiozą na stadion tramwaje.</p>
<p>Także przed Euro zmodernizowane zostaną linie tramwajowe łączące centrum miasta ze stadionem miejskim. Nowe torowisko będzie miało charakter tramwajowo–autobusowy, powstaną wspólne przystanki, a autobusy jadące ulicami będą mogły ominąć korki na sąsiednich ulicach. Dodatkowo z torowiska będą mogły korzystać także karetki pogotowia. Inwestycja ma kosztować 200 milionów złotych.</p>
<p>W grudniu 2012 zakończona zostanie budowa nowego odcinka Poznańskiego Szybkiego Tramwaju (PST). Nowy dwukilometrowy odcinek torów połączy obecną linie PST z Dworcem Kolejowym. Nowa linia prowadzona równolegle do torów kolejowych pozwoli części tramwajów na ominiecie zatłoczonych torowisk biegnących przez centrum miasta.</p>
<p>Głównym celem tej budowy jest zintegrowanie szynowej komunikacji miejskiej z transportem kolejowym, a dzięki powstającemu Zintegrowanemu Centrum Komunikacyjnemu Poznań Główny, także z dalekobieżną komunikacją autobusową. Inwestycja będzie kosztowała 130 milionów złotych.</p>
<p>„Po tych inwestycjach o kilka minut skróci się czas przejazdu tramwajem, a w przypadku przedłużenia szybkiego tramwaju jego dwie linie nie będą kolidowały z układem drogowym, co pozwoli na osiągnięcie prawie 100 procentowej punktualności” – powiedział PAP Dyrektor Zarządu Transportu Miejskiego Rafał Kupś.</p>
