<p>Αποδέχεται το γραφείο Ταλιμπάν ο Καρζάι</p>
<p>ΚΑΜΠΟΥΛ - ΠΕΚΙΝΟ.--</p>
<p>Την πρόθεσή του να υποστηρίξει το άνοιγμα γραφείου που θα εκπροσωπεί τους Ταλιμπάν στο Κατάρ, εξέφρασε χτες ο εγκάθετος των κατοχικών δυνάμεων Πρόεδρος του Αφγανιστάν, Χαμίντ Καρζάι. Το γραφείο ιδρύεται με το πρόσχημα της προώθησης της «ειρηνευτικής διαδικασίας» για την «εθνική συμφιλίωση» με τους Ταλιμπάν.</p>
<p>Θυμίζουμε ότι πρόσφατα το Αφγανιστάν ανακάλεσε τον πρέσβη του από το Κατάρ με αφορμή τις συνομιλίες για το γραφείο των Ταλιμπάν, με την Καμπούλ να κατηγορεί το Κατάρ, για μυστικές συνομιλίες με τις ΗΠΑ και τη Γερμανία, χωρίς τη συμμετοχή του Αφγανιστάν.</p>
<p>Παράλληλα, προωθείται με ταχύτατους ρυθμούς η συμφωνία Κίνας και Αφγανιστάν, για την έρευνα και εξόρυξη πετρελαίου στην περιοχή Αμού Νταριά, μετά και την επικύρωσή της από την Κίνα. Η Εθνική Πετρελαϊακή Εταιρεία της Κίνας αναμένεται να μεταφέρει το σχετικό εξοπλισμό στο Αφγανιστάν εντός ενός μήνα, αποδεικνύοντας ότι διεκδικεί με επιτυχία συμβόλαια στην επόμενη μέρα του πολέμου στο Αφγανιστάν, προσδοκώντας στην εκμετάλλευση των πλουτοπαραγωγικών πηγών της χώρας.</p>
