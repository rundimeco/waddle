<p>Ελλείψεις στις κλίνες γενικής χειρουργικής στη Θράκη</p>
<p>Μεγάλες ελλείψεις στις κλίνες γενικής χειρουργικής αναλογικά με τον πληθυσμό, παρατηρείται στη Θράκη όπως προκύπτει από μελέτη που παρουσιάστηκε στο 10ο συνέδριο της Χειρουργικής Εταιρείας Βορείου Ελλάδος που ξεκίνησε σήμερα στη Θεσσαλονίκη.</p>
<p>Τα στοιχεία καταγράφονται σε πόστερ που αναρτήθηκε από τους Χ.Λιμνιό, Ν. Πατιά , Π.Παυλίδη και Σ.Χατζηκοκόλη, από το Τμήμα Μηχανικών Χωροταξίας και Ανάπτυξης της Πολυτεχνικής Σχολής του Αριστοτελείου Πανεπιστημίου.</p>
<p>Σκοπός της εργασίας ήταν η μελέτη των παροχών φροντίδας υγείας που σχετίζονται με την ειδικότητα της γενικής χειρουργικής, και αναφέρονται σε υπηρεσίες και υποδομές της, με στόχο αρχικά τον πιθανό εντοπισμό ενδοπεριφερειακών ανισοτήτων, συμβαδίζοντας με τους στόχους που τέθηκαν στο περιφερειακό επιχειρησιακό πρόγραμμα Μακεδονίας - Θράκης, περί ισόρροπης οικονομικής και κοινωνικής ανάπτυξης.</p>
<p>Για τους σκοπούς της εργασίας, αξιοποιήθηκαν στατιστικά στοιχεία από την ΕΣΥΕ καθώς και χαρτογραφικό - φωτογραφικό υλικό από το διαδίκτυο με σκοπό την ιδία επεξεργασία.</p>
<p>Τα αποτελέσματα των ερευνητών δείχνουν ότι 4,75 είναι οι κλίνες γενικής χειρουργικής που αντιστοιχούν σε 10000 πληθυσμό στο γεωγραφικό διαμέρισμα της Θράκης, ποσοστό που είναι χαμηλότερο κατά 2,5% από το αντίστοιχο του συνόλου της Ελλάδος και κατά 15,3% από εκείνο της περιφέρειας Αττικής.</p>
<p>Στον τομέα των χειρουργών γενικής χειρουργικής οι συγκρίσεις είναι ακόμη δυσμενέστερες για το γεωγραφικό διαμέρισμα της Θράκης καθώς παρουσιάζεται να αντιστοιχούν μόλις 14,86 χειρούργοι γενικής χειρουργικής σε 10000 πληθυσμό, ποσοστό που υπολείπεται κατά 36,11% από το αντίστοιχο του συνόλου της Ελλάδος και κατά 56,04% από εκείνο της περιφέρειας Αττικής.</p>
<p>«Μπορούμε να διαπιστώσουμε, συμπερασματικά», υπογραμμίζουν οι ερευνητές, «ότι η ανάγκη για υποστήριξη των κοινωνικών παροχών του γεωγραφικού διαμερίσματος της Θράκης δεν καλύπτεται με τις παρούσες υποδομές, όπως τουλάχιστον φαίνεται από την ανάπτυξη των κλινών και των χειρουργών γενικής χειρουργικής και απαιτούνται ειδικές χωροταξικές μελέτες με στόχο την αποκατάσταση και διατήρηση της ευαίσθητης κοινωνικής συνοχής στην ακριτική αυτή περιοχή της Ελλάδος».</p>
<p>Υπερσυγκέντρωση του ποσοστού των χειρουργών παρατηρείται αντίθετα στο νομό</p>
<p>Θεσσαλονίκης ενισχύοντας τις ενδοπεριφερειακές και ευρύτερες ανισότητες .</p>
<p>Σε μελέτη των Γ.Κάκια , Ε.Παπαδόπουλου , Γ.Συκά και Σ.Χατζηκοκόλη από το Τμήμα Μηχανικών Χωροταξίας και Ανάπτυξης της Πολυτεχνικής Σχολής του ΑΠΘ προκύπτει ότι, το ποσοστό των χειρουργών ανά 10 000 κατοίκους της περιφέρειας Κεντρικής Μακεδονίας παρουσιάζεται υψηλότερο κατά 20% από το αντίστοιχο του συνόλου της Ελλάδος αλλά χαμηλότερο κατά 19,8% από εκείνο της περιφέρειας Αττικής. Όμως, τα αντίστοιχα ποσοστά είναι ιδιαίτερα αυξημένα στο νομό Θεσσαλονίκης που δείχνουν μια απόκλιση της τάξης του +76% από τα ποσοστά του συνόλου της Ελλάδος και +17,6% από εκείνο της περιφέρειας Αττικής.</p>
<p>Παράλληλα, τόσο στην περιφέρεια της Κεντρικής Μακεδονίας όσο και στο νομό Θεσσαλονίκης, παρατηρείται ενισχυμένο ποσοστό των χειρουργών σε σχέση με το σύνολο των ιατρικών ειδικοτήτων.</p>
