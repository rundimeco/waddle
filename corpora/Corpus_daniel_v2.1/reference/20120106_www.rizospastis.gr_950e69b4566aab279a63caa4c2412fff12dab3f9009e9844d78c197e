<p>Στο στόχαστρο η εξουσία των μονοπωλίων</p>
<p>Για άλλη μια φορά, οι ιδιοκτήτες των ενοικιαζόμενων δωματίων ανακαλύπτουν ότι η ζωή είναι άδικη για το μικρό επαγγελματία, ανεξαρτήτως κλάδου. Καταγγέλλουν τον υπουργό Οικονομικών για δόλο στο ζήτημα του χαρατσιού μέσω των λογαριασμών της ΔΕΗ. Ανακάλυψαν ότι άλλαξε ρυθμίσεις, μετά τις προσφυγές τους στο Συμβούλιο της Επικρατείας. Μιλούν για εξυπηρέτηση του μεγάλου κεφαλαίου και για την επερχόμενη καταστροφή τους λόγω του εξοντωτικού χαρατσιού.</p>
<p>Κανείς δεν μπορεί να χαρεί από μια τέτοια εξέλιξη. Είναι όμως μεγάλες οι ευθύνες εκείνων που δεν καταλαβαίνουν ότι η ασκούμενη πολιτική είναι συνολικά και από τη γέννησή της εχθρική για τα συμφέροντα των μικρών επαγγελματιών.</p>
<p>Μιλούν και οι ίδιοι τώρα, για επιμονή «υπέρ των ολίγων και οικονομικά ισχυρών», μόνο που το πρόβλημα δεν είναι ένα πρόσωπο, ο Ευ. Βενιζέλος, αλλά μια ολόκληρη πολιτική κατεύθυνση υπέρ των μονοπωλίων και στον τουρισμό.</p>
<p>Δεν πρόκειται για δόλο, αλλά για μια σαφή θέση. Και δυστυχώς, οι επαγγελματίες του χώρου, με ευθύνη των συνδικαλιστικών ηγεσιών τους, νόμιζαν ότι μπορούν να μπουν κάτω από την ίδια «στέγη», αυτή του ΣΕΤΕ, τα συμφέροντα των μικρών του τουρισμού και των μεγαλοξενοδόχων. Που ποτέ δεν ήταν, ούτε πρόκειται να είναι, ίδια.</p>
<p>Τα χαράτσια, τα υφιστάμενα και αυτά που θα έρθουν, δεν παλεύονται με προσφυγές. Μόνο με ενωμένο αγώνα, με τους εργαζόμενους και τους άλλους αυτοαπασχολούμενους και μικρούς ΕΒΕ και με ένα από τους βασικούς στόχους: το λαϊκό τουρισμό, τις διακοπές για το λαό. Εκεί βρίσκονται τα κοινά συμφέροντα. Εκεί και στον αγώνα μπορεί να βρεθεί λύση και σωτηρία...</p>
