<p>Προσπάθεια παραπλάνησης του λαού</p>
<p>Να αποπροσανατολίσει το λαό επιχείρησε χτες ο εκπρόσωπος Τύπου του ΛΑ.Ο.Σ., του κόμματος που εκ της φύσεώς του ως κόμμα εκπρόσωπος της άρχουσας τάξης και εκ της θέσεώς του στη συγκυβέρνηση έχει βάλει φαρδιά πλατιά την τζίφρα του στην καρατόμηση μισθών, συντάξεων, δικαιωμάτων κ.λπ.. Αντί άλλης τοποθέτησης για την παραπέρα μείωση των κατώτατων μισθών, δήλωσε ότι «συζητούμε γι' αυτούς όταν δεν συζητούμε το πιο κρίσιμο: Πώς θα υπάρξει δουλειά για τις στρατιές των ανέργων. Αν δεν υπάρξει δουλειά, καταλύονται και οι κατώτεροι μισθοί. Μετά το κλείσιμο της "Ελευθεροτυπίας", του ALTER και άλλων μικρότερων Μέσων Ενημέρωσης, οι μισθοί των δημοσιογράφων έχουν πέσει στο ένα τρίτο. Αυτό, δυστυχώς, συμβαίνει παντού...».</p>
<p>Ποιον όμως θεωρούν ότι κοροϊδεύουν; Η ανεργία είναι σύμφυτη του συστήματος που με τόση προσήλωση υπηρετούν. Οι κατώτατοι μισθοί όπως και όλα τα άλλα δικαιώματα των εργαζομένων είναι από καιρό καρφί στο μάτι της πλουτοκρατίας, την οποία με τόση ζέση υπηρετούν. Και η κρίση ήταν η ιδανική γι' αυτούς ευκαιρία, το τέλειο άλλοθι, για να ξεμπερδεύουν με όσα η εργατική τάξη κατέκτησε με τους αγώνες της. Ακριβώς επιδιώκουν να περάσουν στην αναιμική ανάκαμψη, όταν και αν έρθει, με μισθούς - φιλοδωρήματα, με εργαζόμενους δίχως κανένα δικαίωμα.</p>
<p>Για την εφιαλτική αυτή πραγματικότητα που βιώνει ο λαός, ο ΛΑ.Ο.Σ. συμβάλλει τα μέγιστα. Αλλά ας μη ματαιοπονούν, τα εγκλήματά τους σε βάρος του λαού θα τα πληρώσουν και μάλιστα ακριβά.</p>
