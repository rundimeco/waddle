<p>Υποσχόμενο εμβόλιο για την ηπατίτιδα C</p>
<p>Προκάλεσε ισχυρή ανοσολογική αντίδραση στους εθελοντές</p>
<p>Εναντίον του γενετικού υλικού του ιού της ηπατίτιδας C στρέφεται το υποσχόμενο εμβόλιο που παρασκεύασαν βρετανοί επιστήμονες</p>
<p>emailεκτύπωσημικρό μέγεθοςμεγάλο μέγεθος</p>
<p>Βρετανοί ερευνητές παρασκεύασαν εμβόλιο για την ηπατίτιδα C το οποίο πέρασε επιτυχώς την πρώτη φάση κλινικών δοκιμών. Όπως αναφέρουν στο σχετικό άρθρο τους στην επιθεώρηση Science Translational Medine, η χορήγηση του εμβολίου σε 41 υγιείς εθελοντές προκάλεσε ισχυρή ανοσολογική αντίδραση.</p>
<p>Πολλά κρούσματα</p>
<p>Ο ιός της ηπατίτιδας C μεταδίδεται μέσω του αίματος και μπορεί να περάσουν πολλά χρόνια πριν αρχίσει να προκαλεί συμπτώματα και ειδικότερα βλάβες στο ήπαρ.</p>
<p>Ο Παγκόσμιος Οργανισμός Υγείας ανεβάζει τον αριθμό των προσβεβλημένων από τον ιό ατόμων στα 170 εκατομμύρια. Η νόσος ελέγχεται με αντι-ιϊκά φάρμακα, ενώ στις περιπτώσεις που αυτά αποδεικνύονται αναποτελεσματικά απαιτείται μεταμόσχευση ήπατος.</p>
<p>Εμβόλιο εν όψει</p>
<p>Εμβόλιο για τη νόσο δεν υπάρχει προς το παρόν. Αν οι προσπάθειες των βρετανών επιστημόνων καρποφορήσουν, το εμβόλιο θα μπορούσε να κάνει την εμφάνισή του στην επόμενη δεκαετία.</p>
<p>Η μεγάλη δυσκολία για την παρασκευή εμβολίου είναι το γεγονός ότι ο ιός μεταβάλλει συχνά την εξωτερική εμφάνισή του. Για τον λόγο αυτό, οι ερευνητές του Πανεπιστημίου της Οξφόρδης σχεδίασαν το εμβόλιο έτσι ώστε να «στρέφεται» εναντίον του γενετικού υλικού του ιού. (Μετά τη μόλυνση, το ιικό γενετικό υλικό βγαίνει από το εξωτερικό περίβλημα του ιού προκειμένου να χρησιμεύσει στον πολλαπλασιασμό του).</p>
<p>Η πρώτη κλινική δοκιμή είχε στόχο να διαπιστωθεί η ασφάλεια του εμβολίου. Πράγματι, σύμφωνα με το άρθρο, οι εθελοντές δεν ανέφεραν παρενέργειες, ενώ η παραγωγή αντισωμάτων έναντι του ιού άνοιξε στους ερευνητές το πράσινο φως για την επόμενη φάση: τη χορήγηση του εμβολίου σε άτομα με αυξημένη πιθανότητα μόλυνσης (πχ χρήστες ουσιών) και την διερεύνηση της ικανότητας του εμβολίου να τους προστατεύσει από αυτή.</p>
