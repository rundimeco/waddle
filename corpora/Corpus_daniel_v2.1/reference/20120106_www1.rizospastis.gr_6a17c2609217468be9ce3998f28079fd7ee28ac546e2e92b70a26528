<p>Νέα επέμβαση του αιθιοπικού στρατού</p>
<p>MOΓΚΑΝΤΙΣΟΥ.-- Νέα επέμβαση στη Σομαλία πραγματοποιεί από το περασμένο Σάββατο ο αιθιοπικός στρατός. Εκατοντάδες Αιθίοπες στρατιώτες εξαπέλυσαν κυνηγητό κατά των ισλαμιστών της οργάνωσης «Αλ Σαμπάμπ» και ακολούθως συνέχισαν τη δράση τους σε συνεργασία με τις σομαλικές κυβερνητικές δυνάμεις.</p>
<p>Σύμφωνα μάλιστα με ανακοινώσεις Σομαλών αξιωματούχων, ως χτες οι δυνάμεις τους είχαν θέσει υπό πλήρη έλεγχο την κατάσταση στην πόλη Μπελεντγουέιν και την κεντρική περιοχή Χιράν, διώχνοντας από την περιοχή τους ισλαμιστές. Απέφυγαν εντούτοις να διευκρινίσουν ότι έθεσαν την περιοχή υπό έλεγχο με τη συνδρομή του αιθιοπικού στρατού...</p>
<p>Εκπρόσωποι των ισλαμιστών της «Αλ Σαμπάμπ» αμφισβήτησαν νωρίτερα χτες πως το Μπελεντγουέιν έχει τεθεί υπό τον έλεγχο των κυβερνητικών δυνάμεων, υποστηρίζοντας ότι μαίνονται μάχες κατά τις οποίες σκοτώθηκαν «δεκάδες Αιθίοπες στρατιώτες». Εντούτοις, λίγες ώρες αργότερα ανακοίνωσαν πως αποφάσισαν τακτική υποχώρηση με σκοπό να περικυκλώσουν την περιοχή και να οργανώσουν αντεπίθεση...</p>
<p>Η πόλη Μπελεντγουέιν βρίσκεται στην Κεντρική Σομαλία και απέχει 30 χλμ από τα αιθιοπικά σύνορα. Θεωρείται εμπορικό κέντρο καθώς βρίσκεται σε οδική αρτηρία - κλειδί που συνδέει τη σομαλική πρωτεύουσα Μογκαντίσου με το βόρειο τμήμα της χώρας.</p>
<p>Η Αιθιοπία είχε πραγματοποιήσει το Δεκέμβρη του 2006 στρατιωτική επέμβαση στη Σομαλία με τις ευλογίες και προτροπές των ΗΠΑ, αλλά αναγκάστηκε σε υποχώρηση στις αρχές του 2009. Από τον περασμένο Οκτώβρη επέμβαση στη Σομαλία πραγματοποιεί και ο κενυατικός στρατός, ενώ εδώ και ένα μήνα οι στρατιώτες της αποστολής της Αφρικανικής Ενωσης στην περιοχή ενισχύονται από δυνάμεις των στρατών του Τζιμπουτί και της Σιέρα Λεόνε. Αεροπορικές επιδρομές πραγματοποιούν στη Σομαλία κατά διαστήματα την τελευταία πενταετία και οι ΗΠΑ, χρησιμοποιώντας μη επανδρωμένα αεροσκάφη.</p>
