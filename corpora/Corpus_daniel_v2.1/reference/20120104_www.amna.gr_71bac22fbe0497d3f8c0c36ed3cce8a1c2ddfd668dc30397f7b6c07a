<p>Άνοιξαν οι κάλπες για την τελευταία φάση των βουλευτικών εκλογών στην Αίγυπτο</p>
<p>Τρίτη, 03 Ιανουαρίου, 2012Περίπου δεκαπέντε εκατομμύρια αιγύπτιοι ψηφοφόροι προσέρχονται στις κάλπες για την τελευταία φάση των βουλευτικών εκλογών, των πρώτων από την πτώση του καθεστώτος Μουμπάρακ τον περασμένο Φεβρουάριο. </p>
<p>Τα εκλογικά τμήματα άνοιξαν στις 08:00 τοπική ώρα (και ώρα Ελλάδας) σε 9 από τις 27 περιφέρειες και θα παραμείνουν ανοικτά για δύο ημέρες. </p>
<p>Στις περιφέρειες που ψηφίζουν συμπεριλαμβάνεται αυτή του Σινά, στα σύνορα με το Ισραήλ και τη Λωρίδα της Γάζας, στην οποία βρίσκονται σημαντικά τουριστικά θέρετρα της Αιγύπτου όπως το Σαρμ ελ-Σέιχ. </p>
<p>Επίσης από σήμερα ψηφίζουν και οι περιφέρειες της Άνω και Μέσης Αιγύπτου με μεγάλο πληθυσμό χριστιανών Κοπτών.</p>
<p>Ο δεύτερος γύρος στις περιφέρειες αυτές προβλέπεται για την επόμενη εβδομάδα.</p>
<p>Τα αποτελέσματα των δύο προηγούμενων φάσεων δείχνουν μια άνευ προηγουμένου κυριαρχία των ισλαμιστών. Το κόμμα των Αδελφών Μουσουλμάνων συγκεντρώνει ποσοστό μεγαλύτερο του 36%.</p>
