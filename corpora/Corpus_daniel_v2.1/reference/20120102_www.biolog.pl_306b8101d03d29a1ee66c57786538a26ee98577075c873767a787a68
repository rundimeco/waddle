<p>Składniki soi poprawiają skuteczność radioterapii</p>
<p>Zawarte w ziarnach soi składniki mogą zwiększyć skuteczność leczenia guzów płuca - informuje pismo "Radiotherapy and Oncology".</p>
<p>Zespół prof. Gildy Hillman z Wayne State University (USA) wykazał wcześniej, że sojowe izoflawonoidy - naturalne, nietoksyczne składniki soi - zwiększają zdolność promieniowania jonizującego do niszczenia komórek nowotworowych, blokując mechanizmy naprawiające DNA oraz szlaki metaboliczne, które komórka nowotworowa wykorzystuje, aby przetrwać radioterapię.</p>
<p>Natomiast otaczające guz zdrowe tkanki dzięki izoflawonoidom w mniejszym stopniu ulegają uszkodzeniom. Potwierdziły to badania kliniczne z udziałem mężczyzn chorych na raka prostaty, leczonych radioterapią i sojowymi tabletkami.</p>
<p>Pacjenci dostający sojowe tabletki rzadziej doznawali uszkodzeń okolicznych narządów, mieli mniejsze problemy z nietrzymaniem moczu czy biegunką oraz zaburzeniami seksualnymi. Izoflawonoidy zmniejszają odporność na promieniowanie komórek nowotworu, jednak zdrowe tkanki dzięki nim lepiej znoszą radioterapię.</p>
<p>Kolejne prace dotyczyły działania izoflawonoidów na komórki niedrobnokomórkowego raka płuca w warunkach laboratoryjnych oraz u myszy - i w tym wypadku składniki soi okazały się skuteczne.</p>
<p>Soja jest bardzo bezpieczna i tania. Prof. Hillman podkreśla jednak, że izoflawonoidy nie mogą być substytutem normalnego leczenia raka płuc, a ich dawki muszą być dobrane przez specjalistę, aby mogły poprawiać działanie terapii. Trwają prace nad protokołami niezbędnymi do przeprowadzenia badań klinicznych na ludziach.</p>
