<p>Νέο αδιέξοδο στις απευθείας συνομιλίες</p>
<p>Την απογοήτευσή του εξέφρασε μετά το πέρας της προχτεσινής συνάντησής του με τον Τουρκοκύπριο ηγέτη Ντερβίς Ερογλου, ο πρόεδρος της Κυπριακής Δημοκρατίας, Δημήτρης Χριστόφιας. Ο Κύπριος πρόεδρος εξέφρασε ακόμα την άποψη ότι δεν υπάρχει νόημα να γίνει η συνάντηση της Νέας Υόρκης, παρουσία του ΓΓ του ΟΗΕ, εάν δε σημειωθεί πρόοδος στο Κυπριακό στις αμέσως επόμενες συναντήσεις. Είπε ακόμα ότι η ελληνοκυπριακή πλευρά θα πάει στη συνάντηση, εφόσον υπάρξει πρόσκληση, για να εκφράσει και εκεί την καλή της θέληση για επίλυση στο Κυπριακό.</p>
<p>Ο ειδικός σύμβουλος του ΓΓ του ΟΗΕ, Αλεξάντερ Ντάουνερ, έθεσε ως στόχο της συνάντησης των δύο ηγετών στη Νέα Υόρκη την επίτευξη συμφωνίας πάνω στα θεμελιώδη θέματα του Κυπριακού προσθέτοντας ότι αν δεν υπάρξει συμφωνία «εξ ορισμού θα υπάρχει αδιέξοδο και ο γενικός γραμματέας θα πρέπει να σκεφτεί τα επόμενα βήματα και να συζητήσει με τους δύο ηγέτες για το τι μέλλει γενέσθαι».</p>
<p>Από την πλευρά της Τουρκίας, ο ΥΠΕΞ Αχμέτ Νταβούτογλου επέμενε στα χρονοδιαγράμματα, λέγοντας ότι «το Φεβρουάριο ή το Μάρτιο μπορεί να συγκληθεί διεθνής διάσκεψη, τον Απρίλιο ή το Μάιο μπορεί να γίνουν τα δημοψηφίσματα, με αποτέλεσμα τον Ιούλιο του 2012 το νέο κράτος, όπου ο Πρόεδρος θα πρόσκειται στη μία πλευρά και ο υπουργός Εξωτερικών στην άλλη, να αναλάβει την προεδρία της ΕΕ».</p>
<p>Στο μεταξύ, θέση υπέρ της Κυπριακής Δημοκρατίας πήρε την Τετάρτη, στην ομιλία του στο τουρκικό Κοινοβούλιο, ο βουλευτής του φιλοκουρδικού κόμματος, Ειρήνης και Δημοκρατίας, Σιρί Σουρεγιά Οντέρ χαρακτηρίζοντας «ψέμα αμαρτωλό» το ψευδοκράτος. Σε μια παράλληλη εξέλιξη, ο ευρωβουλευτής του ΑΚΕΛ Τάκης Χατζηγεωργίου κατήγγειλε στην Ευρωπαϊκή Επιτροπή τη σφαγή 35 Κούρδων, στις 28 Δεκέμβρη, στα σύνορα Τουρκίας - Ιράκ.</p>
