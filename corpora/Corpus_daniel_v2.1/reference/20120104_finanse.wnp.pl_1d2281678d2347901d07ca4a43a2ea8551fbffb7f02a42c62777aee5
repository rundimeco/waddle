<p>Pomorskie: dzięki funduszom UE projekty warte 20 mld zł</p>
<p>Ponad 20 mld zł warte są projekty realizowane w woj. pomorskim dzięki funduszom unijnym pozyskanym już podczas perspektywy finansowej 2007-2013. Beneficjentom udało się zdobyć prawie 11 mld zł dofinansowania na prawie 10 tysięcy projektów.</p>
<p>Dyrektor Departamentu Rozwoju Regionalnego i Przestrzennego Urzędu Marszałkowskiego woj. pomorskiego Jan Szymański podkreślił w rozmowie z PAP, że jest to stan na koniec czerwca 2011 r., czyli w połowie perspektywy finansowej 2007-2013. "Jest duża szansa, że do Pomorskiego w tym okresie budżetowania może trafić łącznie ok. 15 mld zł unijnego dofinansowania" - powiedział.</p>
<p>Realizowane są projekty w ramach m.in. programów operacyjnych: infrastruktura i środowisko, innowacyjna gospodarka, kapitał ludzki oraz zrównoważony rozwój sektora rybołówstwa i rozwój obszarów wiejskich. Największe kwoty przeznaczone zostały na regionalny system transportowy oraz na zwiększenie konkurencyjności i innowacyjności gospodarki.</p>
<p>Wśród największych projektów infrastrukturalnych realizowanych w regionie Szymański wymienił drugi terminal w porcie lotniczym w Gdańsku, obwodnicę południową Gdańska, Węzeł Karczemki, Trasę W-Z w Gdańsku, ulice Słowackiego i Sucharskiego oraz tunel pod Martwą Wisłą.</p>
<p>Współfinansowana jest także budowa i modernizacja obiektów kulturalnych i sportowych w regionie, m.in.: Teatru Szekspirowskiego i Europejskiego Centrum Solidarności w Gdańsku, Opery Leśnej w Sopocie, Teatru Muzycznego w Gdyni, Centrum Kultury Kaszubskiej w Wejherowie, hali widowiskowo-sportowej w Kwidzynie, stadionu w Starogardzie Gdańskim i parku wodnego w Słupsku.</p>
<p>Realizowanych jest też 8 projektów rewitalizacji dzielnic w Gdańsku (Dolne Miasto, Nowy Port, Letnica i Dolny Wrzeszcz), Słupsku, Tczewie, Lęborku i w Wejherowie.</p>
<p>Dzięki unijnemu wsparciu modernizowane są też linie kolejowe Gdynia-Kościerzyna i Reda-Hel oraz będzie budowana Pomorska Kolej Metropolitalna.</p>
<p>Ważnymi projektami są inwestycje w dziedzinie infrastruktury naukowo-dydaktycznej np. rozbudowa obiektów Uniwersytetu Gdańskiego, budowa Centrum Nanotechnologii Politechniki Gdańskiej oraz rozbudowa parków naukowo-technologicznego w Gdyni i w Gdańsku.</p>
<p>"Większość projektów jest w trakcie realizacji i w najbliższych 4 latach będziemy musieli wydać jeszcze prawie 3 mld zł z samego Regionalnego Programu Operacyjnego" - dodał.</p>
<p>Z Programu Rozwoju Obszarów Wiejskich realizowanych jest ponad 4 tysiące projektów, a z Programu Operacyjnego Zrównoważonego Rozwoju Sektora Rybołówstwa ok. 2 tysiące projektów.</p>
