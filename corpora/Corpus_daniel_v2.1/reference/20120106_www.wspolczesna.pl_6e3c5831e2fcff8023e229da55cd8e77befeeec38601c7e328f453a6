<p>NOWA LISTA LEKÓW REFUNDOWANYCH na 2012 rok</p>
<p>Ministerstwo Zdrowia opublikowało listę refundacyjną 23 grudnia. Wywołała ona wiele kontrowersji. W piątek resort naniósł na nią korektę. Po apelach ze strony różnych środowisk, w tym pacjentów i lekarzy, dopisano m.in. leki stosowane po przeszczepach, w leczeniu astmy oskrzelowej dzieci, w łagodzeniu bólu towarzyszącego chorobom nowotworowym i paski do glukometrów. Lista po raz pierwszy została opublikowana w formie obwieszczenia, a nie jak do tej pory rozporządzenia MZ. Zgodnie z ustawą refundacyjną, ma ona być aktualizowana co dwa miesiące.</p>
<p>Minister zdrowia Bartosz Arłukowicz poinformował, że w wyniku negocjacji z koncernami farmaceutycznymi udało się uzyskać oszczędności, które w 2012 r. zostaną przeznaczone na refundację kolejnych leków.</p>
<p>Eksperci informują, że na nowej liście zabrakło ponad 800 leków, które do tej pory były refundowane. Podkreślają, że za niektóre leki, np. ważne produkty stosowane w onkologii, pomimo kolejnych zmian na liście refundacyjnej, pacjenci nadal zapłacą więcej niż w 2011 r. Zmiany w terapii mają dotyczyć setek tysięcy chorych.</p>
<p>Nowa lista leków refundowanych</p>
<p>Na nowej liście refundacyjnej znalazły się m.in. mykofenolan mofetilu (CellCept) - lek immunosupresyjny stosowany u pacjentów po przeszczepach oraz walgancyklowir (Valcyte) - lek stosowany w prewencji zakażenia cytomegalowirusem. Ich wprowadzenie postulowali specjaliści i pacjenci.</p>
<p>Refundowane będą też paski do glukometrów dla wszystkich pacjentów z intensywną insulinoterapią, wymagającą co najmniej trzech wstrzyknięć insuliny na dobę - będą dostępne za odpłatnością ryczałtową. Oznacza to, że z 12 rodzajów pasków połowa będzie dostępna za opłatą ryczałtową wynoszącą 3,20 zł. Będą one dostępne m.in. dla dzieci, pacjentów z cukrzycą typu I, kobiet ciężarnych z cukrzycą oraz dla pacjentów używających pomp insulinowych. Pozostałe paski będą dostępne dla pacjentów za niewielką dopłatą, wynoszącą maksymalnie 6,16 zł.</p>
<p>MZ zapewnia, że pacjenci będą mieli dostęp do leków zawierających fentanyl, stosowanych w leczeniu bólu - za niską odpłatnością, w tym za odpłatnością ryczałtową (3,20 zł). Fentanyl transdermalny (w plastrach) będzie dostępny dla pacjentów w cenie od 3,20 zł do 4,55 zł. Pacjenci będą mieli dostęp do pełnej refundacji leku Neulasta za opłatą ryczałtową (3,20 zł). Na liście znalazły się także m.in. leki wziewne używane w leczeniu astmy oskrzelowej u dzieci. Będą dostępne za odpłatnością ryczałtową, niezależnie od dawki. Refundowany będzie też lek zawierający aripiprazol (Abilify) stosowany w schizofrenii i chorobie afektywnej dwubiegunowej, także u dzieci i młodzieży. Pacjenci zapłacą za niego opłatę ryczałtową (3,20 zł).</p>
<p>Refundowane będą też: lek stosowany w chorobie Parkinsona oraz w neutropenii - po chemioterapii u chorych na nowotwory.</p>
<p>Z kolei Amazonki podkreślają, że do tej pory kobiety z rakiem piersi miały zagwarantowane bezpłatne leki, a zgodnie z nową listą refundacyjną bezpłatny będzie tylko jeden. "Obecnie kobiety z rakiem piersi mają zagwarantowane podstawowe leczenie jakim jest hormonoterapia za pomocą inhibitorów aromatazy. Niestety nowa lista leków refundowanych to zmienia. Od 1 stycznia za leki będą płacić nawet 129 zł za jedno opakowanie" - powiedziała w piątek PAP przewodnicząca stowarzyszenia warszawskich Amazonek Elżbieta Kozik.</p>
<p>Nawet po korekcie lista refundacyjna nie uwzględnia potrzeb wszystkich dzieci z astmą - oceniają lekarze. Według nich ze względu na wzrost ceny pogorszy się dostęp do jedynego kortykosteroidu wziewnego w inhalatorze zarejestrowanego dla dzieci od roku do sześciu lat.</p>
<p>"Dla maluchów z astmą do szóstego roku życia, które nie tolerują nebulizacji (tj. podawania leku w postaci rozpylonej mgły za pomocą specjalnego aparatu i podłączonej do niego przewodem maseczki), inhalator z glikokortykosteroidem o nazwie flutykazon jest jedyną opcją terapeutyczną" - powiedział PAP dr Piotr Dąbrowiecki, prezes Polskiej Federacji Stowarzyszeń Chorych na Astmę, Alergię i POChP. Tymczasem od 1 stycznia 2011 r. cena tego leku dla pacjentów wzrośnie w tzw. monoterapii niemal 20-krotnie - z 3,2 zł do - w zależności od dawki - 30-66 zł.</p>
<p>Według niektórych ekspertów, nowa lista powoduje, że pacjenci zapłacą więcej za 38 insulin. "Porównując dotychczas stosowane detaliczne ceny urzędowe 38 insulin z nowymi cenami, wzrost cen dotyczy 20 leków, odpowiadających za ok. 19 proc. udziału wartościowego w rynku insulin w pierwszych dziewięciu miesiącach 2011 r. Jeżeli jednak porówna się ceny realne, uwzględniające rabaty dostępne dla pacjentów w aptekach, to odpłatność według nowych list refundacyjnych wzrasta dla wszystkich 38 insulin" - podkreśla IMS Health, największa na świecie firma specjalizująca się w dostarczaniu informacji i rozwiązań zarządczych dla przemysłu farmaceutycznego.</p>
<p>Z kolei przedstawiciele środowisk diabetologów oraz transplantologów pozytywnie oceniają decyzję o uzupełnieniu listy leków refundowanych m.in. o paski do glukometrów oraz leki stosowane u pacjentów po przeszczepach.</p>
<p>"Decyzja ministra zdrowia o tym, że paski do glukometrów będą dostępne za opłatą ryczałtową 3,20 zł to krok, którego oczekiwali pacjenci z cukrzycą oraz ich rodziny" - ocenił prezes Polskiego Towarzystwa Diabetologicznego prof. Leszek Czupryniak.</p>
<p>Także przewodniczący Krajowej Rady Transplantacyjnej, kierownik kliniki chirurgii dziecięcej i transplantacji narządów Centrum Zdrowia Dziecka, prof. Piotr Kaliciński podkreślił w rozmowie z PAP, że wpisanie na listę dwóch leków, które postulowało środowisko transplantologów, to "dobra i szybka decyzja świadcząca o tym, że pan minister uwzględnia istotne zgłaszane uwagi ekspertów ze środowiska lekarskiego".</p>
