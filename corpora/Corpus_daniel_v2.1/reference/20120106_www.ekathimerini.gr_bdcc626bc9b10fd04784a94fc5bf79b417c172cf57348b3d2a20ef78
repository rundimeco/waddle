<p>Εθισμένος στο γλυκό μεθύσι της δόξαςΟ Πολ Γκασκόιν διέπρεψε τόσο στα γήπεδα όσο και στις αγγλικές παμπ</p>
<p>Η συγκλονιστική δήλωση του Πολ Γκασκόιν: «Το 2008 σχεδόν πέθανα», την οποία χρησιμοποίησε ως τίτλο της συνέντευξής του η εφημερίδα «Sun», μπορεί να έκανε πολύ κόσμο να τον δει με συμπόνια, αλλά όχι την οικογένειά του. Ο 12χρονος (τότε) γιος του, Ρίγκαν, μιλώντας στην τηλεόραση είπε ότι δεν θέλει να τον ξαναδεί γιατί δεν αντέχει άλλο να βλέπει τα χάλια του πατέρα του, ενώ η πρώην γυναίκα του, Σέριλ, έγραψε στην αυτοβιογραφία της: « Η ζωή του είναι δανεική…».</p>
<p>Το συγκλονιστικό είναι ότι ο Γκασκόιν θα μείνει στη (δημοσιογραφική) ιστορία ως ο άνθρωπος που οι βρετανικές ταμπλόιντ τον… πέθαναν, πριν από την ώρα του, από πνευμονία, λόγω της χρόνιας χρήσης του αλκοόλ. Ο ίδιος, πάντως, «κοκορεύεται» ότι είναι… γάτα και έχει επτά ζωές!</p>
<p>Για πολύ κόσμο ο Πολ Γκασκόιν θα αναπνέει όσο υπάρχει ποδόσφαιρο! Η ζωή του έχει ταυτιστεί με το σπορ που αγάπησε και αγαπήθηκε. Δεν είναι τυχαίο ότι δημιουργήθηκε τηλεοπτική παραγωγή, το «Saving Gazza», για να συγκεντρωθούν χρήματα και να πληρωθεί η κλινική αποτοξίνωσης που νοσηλευόταν. Ο Γκασκόιν έχει κάνει τα πάντα! Εχει μείνει άστεγος, πάσχει από μανιοκατάθλιψη, επιχείρησε να αυτοκτονήσει στην μπανιέρα ενός ξενοδοχείου, είναι σεξομανής, όπως λέει η πρώην γυναίκα του και μυθομανής.</p>
<p>«Ολόκληρο το έθνος αγαπάει τον Γκασκόιν», είχε δηλώσει ο φίλος του Τζίμι Φάιβ Μπέλις, πριν τρία χρόνια. Ωστόσο, ο ίδιος έκανε χαρούμενο τον κόσμο μόνο στα λεπτά που διαρκούσε μια ποδοσφαιρική αναμέτρηση. Στην υπόλοιπη ζωή του κινείται στην... παράνοια.</p>
<p>Ο Πολ Γκασκοιν είναι γέννημα θρέμμα της Αγγλίας. Μεγαλωμένος σε ένα σπίτι 50 τετραγωνικών μέτρων με τους γονείς και τα τέσσερα αδέλφια του κατάλαβε από μικρός ότι η μόνη όαση για καλύτερη ζωή θα είναι το ποδόσφαιρο.</p>
<p>Το εγκεφαλικό επεισόδιο του πατέρα του αφήνει την οικογένεια ξεκρέμαστη. Αυτός, όμως δεν πτοείται. Δοκιμάζεται και απορρίπτεται από τις Ιπσουιτς, Μίντλεσμπρο, Σαουθάμπτον, αλλά υπογράφει στη Νιουκάστλ (107 συμμετοχές, 25 τέρματα) το πρώτο του συμβόλαιο, σε ηλικία 13 ετών.</p>
<p>Η διάκριση ήρθε με την Τότεναμ (113 συμ., 31 γκολ), η διοίκηση της οποίας αγόρασε ένα σπίτι στην οικογένειά του για να τον δελεάσει και να τον «κλέψει» από τον σερ Αλεξ Φέργκιουσον. Με τους «πετεινούς» κατέκτησε το κύπελλο Αγγλίας. Ο τελικός, όμως, ήταν και ο τελευταίος του αγώνας...</p>
<p>Γίνεται διεθνής (με την εθνική είχε 57 συμμετοχές και 10 τέρματα), αλλάζει τις ομάδες σαν τα... πουκάμισα και το 1992 αναγκάζει 60.000 φίλους της Λάτσιο να τον υποδεχθούν στο «Φιουμιτσίνο», στην πιο θερμή υποδοχή ποδοσφαιριστή που είχε δει ποτέ η Ιταλία. Τα προβλήματα τραυματισμών, αλλά και απειθαρχίας τον είχαν αναγκάσει να δει πολλά παιχνίδια των «λατσιάλι» από τον καναπέ! Τη σεζόν 1992-93, μετακόμισε στη Σκωτία και τους Ρέιντζερς, με τους οποίους πήρε το πρωτάθλημα. Οι επιδόσεις του στο χόρτο ήταν αξιοζήλευτες, αλλά η διαγωγή του… κοσμία! Στα 103 παιχνίδια (92 φορές βασικός) σημείωσε 39 γκολ, ενώ είχε δεχθεί 15 κίτρινες και τρεις κόκκινες κάρτες.</p>
<p>Το 2000, σε ηλικία 33 ετών, πήγε στην Εβερτον, το 2002 στην Μπέρνλεϊ και τον Ιανουάριο του 2003, ταξιδεύει στην Κίνα για να ενσωματωθεί στο ρόστερ της άσημης Γκάνσου Τιανμά (Β’ κατηγορία). Εκλεισε την πολυτάραχη καριέρα του στην Μπόστον.</p>
<p>Οι χαμένες ισορροπίες ενός σπάνιου ταλέντου</p>
<p>Ο Πολ Γκασκόιν ποτέ δεν δέχτηκε να παίξει τον ρόλο του σταρ. Το αντίθετο. Η συμπεριφορά του ήταν συνεχώς προκλητική, ακόμη και την περίοδο που ήταν στο απόγειο της καριέρας του.</p>
<p>Στις βρετανικές παμπ, όταν η κουβέντα περιστρέφεται στους παλιούς ποδοσφαιριστές, η ατάκα που ακούγεται είναι: «Μετά τον Μπεστ, ο Γκασκόιν». Κανένας από τους θαμώνες δεν παίρνει το μέρος του. Το πάθος για το αλκοόλ, οι συζυγικοί καβγάδες, οι προσβλητικές ενέργειες, τα ψυχολογικά προβλήματα, συνοδεύουν πάντα το όνομά του.</p>
<p>Τον χαρακτηρίζουν αλκοολικό, ιδιόρρυθμο και τρελό. Ο ίδιος έλεγε (και λέει) τρομερά πράγματα για τη ζωή του. Ακόμη και αυτές τις ελάχιστες ώρες που δεν είναι μεθυσμένος. Λες και θέλει να αυτοκαταστραφεί.</p>
<p>Τρεις μέρες μετά την κηδεία του Τζορτζ Μπεστ, ο Πολ Γκασκόιν έχασε τη θέση του ως μάνατζερ από την ημιεπαγγελματική Κέτερινγκ Τάουν, τη Δευτέρα το βράδυ πήγε σε μια φιλανθρωπική εκδήλωση και την Τρίτη το πρωί ξύπνησε στο αστυνομικό τμήμα, ύστερα από τους ισχυρισμούς ενός φωτορεπόρτερ ότι τον γρονθοκόπησε και του έσκισε το φρύδι.</p>
<p>Ο,τι ακούγεται για τον Γκασκόιν έχει σχέση με το αλκοόλ και όσοι τον καταδικάζουν, κάνουν ό,τι έκαναν και στον Μπεστ. Του γεμίζουν το ποτήρι για να γίνεται εξώφυλλο στα σκανδαλοθηρικά περιοδικά. «Oταν ο Θεός τού χάρισε αυτό το τεράστιο ποδοσφαιρικό ταλέντο, του πήρε πίσω τον εγκέφαλο για να εξισορροπήσει την κατάσταση», είχε δηλώσει ο υπουργός των Σπορ της Βρετανίας, Τόνι Μπανκς.</p>
<p>Οι κλινικές αποτοξίνωσης και τα μισά αστυνομικά τμήματα της Αγγλίας τον έχουν φιλοξενήσει. Ο ίδιος δεν δείχνει διάθεση να αλλάξει μυαλά. Κάποτε ο Τζορτζ Μπεστ είχε πει πως ο δείκτης νοημοσύνης του Γκασκόιν είναι μικρότερος από τον αριθμό της φανέλας του. Η απάντηση του «Γκάζα» ήρθε με ερώτηση: «Τι είναι δείκτης νοημοσύνης;».</p>
