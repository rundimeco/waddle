<p>Jak psujemy związki?</p>
<p>Kobieta z mężczyzną tworzą egzotyczną parę - potrafią się uszczęśliwić do granic możliwości, a zaraz potem doprowadzić do rozpaczy.</p>
<p>Wszystko to zaś zwykle dzieje się w dalece przewidywalnych sytuacjach, o których każdy wie i w wyniku świetnie znanych różnic płciowych, z którymi można sobie poradzić. Przeglądamy najciekawsze scenariusze…</p>
<p>Ona sprząta, zmywa, prasuje, on siedzi przed telewizorem… To prawda, że w domowym gospodarstwie żona tradycyjnie jest głównym sprawcą, bo on ma zarabiać pieniądze, malować sufity i wymieniać korki. Ale jeśli wołasz ją do ekranu, żeby pokazać jej kapitalną bramkę a ona przylatuje ze szmatą, to na zrozumienie nie licz. Generalnie, facet który choć trochę, ale regularnie, pomaga w domu jest złotem.</p>
<p>On wraca do domu odpocząć, ona włącza megafon… Jasne, że po całym dniu pracy fajnie jest pogadać, a niektóre problemy trzeba jakoś w porozumieniu rozwiązać. Ale zasypywanie faceta na dzień dobry listą życzeń, rozkazów i narzekań kiedyś skończy się tak, że on zacznie wracać do domu później. Albo wcale. Daj mu odetchnąć.</p>
<p>On wydaje, ona wydaje… Pieniądze to w wielu związków niekończące się pasmo wzajemnych oskarżeń i żalów. Bo facet nie zrozumie nigdy podkładów za 150 złotych i butów za 500, a kobieta karty graficznej za 600 albo nowej deski snowboardowej w każdym sezonie. Jeśli macie wspólne konto, to najlepiej wydzielcie sobie pieniądze na osobiste wydatki albo po prostu machnijcie ręką pamiętając, że na kasie świat się nie kończy.</p>
<p>On chce, ją boli głowa… Kobiety z natury są mniej uposażone do odczuwania pożądania non-stop i dorosły mężczyzna powinien już grę hormonów rozumieć, przełykając rozczarowanie bez złości. Z drugiej strony, wszystkie jesteśmy do pewnego stopnia manipulantkami i wyzyskujemy to prawo odmowy do granic przyzwoitości. Może niech raz on zrozumie, a na drugi raz ona ulegnie?</p>
<p>On patrzy, ona widzi… zdradę wszędzie, zwłaszcza tam, gdzie jej nie ma. To fakt, że panowie często nas ranią bezmyślnie gapiąc się na ulicy za szortami i dekoltami, ale to po prostu natura, którą jedynie dżentelmeni potrafią kontrolować… oglądając się dyskretnie. Ale proces myślowy kobiety, który z jednego spojrzenia dedukuje, że on już mnie nie kocha i chce jakąś inną, to spirala samozniszczenia.</p>
<p>Ona płacze, on trzaska drzwiami… i dorzuca pożegnanie godne szewca. Różnice płci, różnice temperamentów, a talerze się tłuką jeden za drugim. Bo kobieta zawsze będzie wszystko za bardzo przeżywać i poddawać się PMS-om, a mężczyzna częściej reaguje tak jak chce, a nie tak jak powinien. Wysłuchać, pocieszyć, przytulić… i tyle porcelany można oszczędzić, nerwów nie licząc.</p>
<p>Ona drwi, on się zamyka… To jedna z rzeczy, za które najbardziej mi wstyd: sposób, w jaki krytykujemy, wyśmiewamy, szydzimy z byle jakiego ich niepowodzenia; ot, żeby wyładować frustrację. Zupełnie jakby nie było jasne, że facet z problemem potrzebuje właśnie naszej wiary i docenienia, aby jutro znaleźć pracę, albo zrzucić brzuch.</p>
<p>Ona się płaszczy, on bije… To już sytuacja patologiczna ofiar i oprawców. Ona nie odchodzi, bo go kocha i chce mu pomóc, on traci do niej szacunek i ze złości bije i męczy coraz więcej. Komentarz jest tylko jeden: przemoc domowa nie jest rodzajem związku, ale przestępstwem.</p>
<p>On pyta, ona mówi, że nic się nie stało… i na odwrót - ta alergia do zwierzeń dotyka obie płcie i komplikuje związki jak nic innego. Bo z niedomówień rosną domysły, a z domysłów niechęć, żal i rozczarowanie. Im mniej zaś powiesz na proste pytanie „co się stało”, tym więcej będziesz w sobie dusić, czasem latami. A jak wybuchnie, to już nie będzie czego zbierać…</p>
<p>Ona radzi, on ignoruje… Bo kobiety naprawdę często wiedzą lepiej - dzięki intuicji, lepszemu zmysłowi obserwacji i empatii, nierzadko lepszej pamięci. A mężczyzna zawsze musi wszystko sam i po swojemu, nawet, gdy widać już krawędź przepaści. Kto słucha żony, nie błądzi…</p>
