<p>Forum Polska : Tusk pogodzi lekarzy z Arłukowiczem?</p>
<p>Protestujące organizacje lekarzy zostały zaproszone na 4 stycznia do kancelarii premiera na spotkanie z Donaldem Tuskiem - poinformował wiceprezes Porozumienia Zielonogórskiego Krzysztof Radkiewicz. Według Radkiewicza w spotkaniu mają uczestniczyć m.in. przedstawiciele PZ, Ogólnopolskiego Związku Zawodowego Lekarzy oraz portalu Konsylium24. Centrum Informacyjne Rządu poinformowało, że do spotkania ma dojść przed południem. Lekarze już wcześniej domagali się spotkania z szefem rządu. Nieoficjalnie wiadomo, że premier spotkał się 3 stycznia z ministrem zdrowia Bartoszem Arłukowiczem i z prezesem NFZ-u.</p>
<p>Od początku roku lekarze z OZZL i PZ - w proteście przeciwko przepisom refundacyjnym, które ich zdaniem są zbyt restrykcyjne i nakładają na lekarzy biurokratyczne obowiązki - nie określają na receptach poziomu refundacji leku i stawiają pieczątkę: "Refundacja leku do decyzji NFZ". W związku z tym część pacjentów, mimo prawa do wykupienia leków ze zniżką, musi płacić za nie więcej (NFZ tłumaczy, że przybicie na recepcie takiej pieczątki oznacza, że lek jest sprzedawany po cenie zakładającej najniższy dopuszczony przez przepisy poziom refundacji).</p>
<p>Protest "pieczątkowy" oficjalnie poparło kilkanaście Okręgowych Izb Lekarskich; nieoficjalnie prawie wszystkie. Naczelna Rada Lekarska decyzję w tej sprawie ma podjąć w najbliższych dniach. Na 4 stycznia zaplanowano spotkanie jej przedstawicieli z ministrem zdrowia Bartoszem Arłukowiczem.</p>
