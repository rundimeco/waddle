<p>Διοργάνωση διημερίδας για τη διατροφή και την ασφάλεια των τροφίμων στην Κρήτη από τον ΕΦΕΤ</p>
<p>Διημερίδα με θέμα «Τρώμε υγιεινά και ασφαλή τρόφιμα;», διοργάνωσε στις 17 και στις 20 Δεκεμβρίου 2011 ο Ενιαίος Φορέας Ελέγχου Τροφίμων (ΕΦΕΤ), και συγκεκριμένα η Περιφερειακή Διεύθυνση Κρήτης, σε συνεργασία με το Κέντρο Περιβαλλοντικής Εκπαίδευσης Αρχανών και τις Διευθύνσεις Πρωτοβάθμιας & Δευτεροβάθμιας Εκπαίδευσης Ν. Ηρακλείου.</p>
<p>Στις 17 Δεκεμβρίου πραγματοποιήθηκε επιμορφωτικό σεμινάριο εκπαιδευτικών & γονέων στο αμφιθέατρο του 2ου Λυκείου Ηρακλείου και στις 20 Δεκεμβρίου υλοποιήθηκαν βιωματικά εργαστήρια για τη διατροφή και την ασφάλεια των τροφίμων στις εγκαταστάσεις του ΚΠΕ Αρχανών.</p>
<p>Η διημερίδα εστίασε στον τρόπο συμπεριφοράς των καταναλωτών και κυρίως των εκπαιδευτικών και των γονέων ώστε να επιλέγουν και να καταναλώνουν υγιεινά και ασφαλή τρόφιμα. Για το θέμα αυτό ενημέρωσε το κοινό το επιστημονικό προσωπικό του ΕΦΕΤ καθώς και του Πανεπιστημίου της Κρήτης.</p>
<p>Χαιρετισμό απεύθυνε ο αντιπεριφερειάρχης Κρήτης, Ευρυπίδης Κουκιαδάκης.</p>
<p>Ο πρόεδρος του ΕΦΕΤ, Γιάννης Μίχας, σε σχετικές δηλώσεις του επεσήμανε ότι "Ο ΕΦΕΤ επιθυμεί να βρίσκεται στο πλευρό όλων των καταναλωτών όχι μόνο όσον αφορά στους ελέγχους που πραγματοποιεί, ώστε να διακινούνται ασφαλή τρόφιμα για αυτούς, αλλά και στην ορθή και συνεχή εκπαίδευσή τους. Ο ΕΦΕΤ υποστηρίζει όλες τις δράσεις που αφορούν στη σύνδεση της καθημερινής εργασιακής πρακτικής με την εκπαίδευση όλων των καταναλωτών, αλλά κυρίως των παιδιών που αποτελούν το μέλλον της χώρας".</p>
