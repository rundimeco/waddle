<p>Η Μεσογειακή δίαιτα χαρίζει μακροζωία</p>
<p>Η μεσογειακού τύπου διατροφή, που περιλαμβάνει πολλά λαχανικά, ψάρια και ελαιόλαδο, χαρίζει περισσότερα χρόνια ζωής. Αυτό είναι το ομόφωνο συμπέρασμα τεσσάρων νέων σουηδικών ερευνών.</p>
<p>Οι ερευνητές της ιατρικής σουηδικής Ακαδημίας Σαλγκρένσκα του πανεπιστημίου του Γκέτεμποργκ, με επικεφαλής τον ιταλικής καταγωγής Τζιανλούκα Τονιόν, μελέτησαν τις επιπτώσεις της μεσογειακής διατροφής σε ηλικιωμένους Σουηδούς 70 ετών περίπου και συνέκριναν τα αποτελέσματα με άλλους ομοεθνείς τους που έτρωγαν πιο πολλά κρέατα και λοιπά ζωικά προϊόντα.</p>
<p>Η μελέτη έδειξε ότι όσοι έτρωγαν κατά τις μεσογειακές συνήθειες, είχαν 20% μεγαλύτερες πιθανότητες να ζήσουν περισσότερα χρόνια. "Αυτό στην πράξη σημαίνει ότι όσοι ηλικιωμένοι ακολουθούν τη μεσογειακή διατροφή, ζουν κατά μέσο όρο 2,3 χρόνια περισσότερα σε σχέση με όσους δεν την ακολουθούν", δήλωσε ο επικεφαλής της έρευνας.</p>
<p>Τρεις ακόμα έρευνες (προς το παρόν αδημοσίευτες) της ίδιας Ακαδημίας, μία που πραγματοποιήθηκε στη Δανία, μία δεύτερη στη βόρεια Σουηδία και μία τρίτη μεταξύ μόνο παιδιών στη Σκανδιναβία, επίσης κατέληξαν σε ανάλογα συμπεράσματα σχετικά με τα οφέλη της μεσογειακής διατροφής.</p>
<p>"Το συμπέρασμα από όλες αυτές τις μελέτες είναι ότι χωρίς αμφιβολία η μεσογειακή δίαιτα συνδέεται με καλύτερη υγεία, όχι μόνο για τους μεγαλύτερης ηλικίας ανθρώπους, αλλά και για τους νέους", τόνισε ο Τονιόν.</p>
<p>Ήδη από τη δεκαετία του ΄50 είχαν εμφανιστεί οι πρώτες επιστημονικές έρευνες που αναδείκνυαν τα οφέλη της μεσογειακής διατροφής για την υγεία.</p>
