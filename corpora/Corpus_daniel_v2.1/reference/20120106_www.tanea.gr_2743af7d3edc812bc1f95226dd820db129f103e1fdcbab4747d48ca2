<p>Φιλιππίνες: Συναγερμός για θανατηφόρες επιδημίες μετά τις πλημμύρες</p>
<p>Συναγερμό σήμαναν σήμερα οι υγειονομικές αρχές των Φιλιππίνων για τις θανατηφόρους επιδημίες που έχουν ξεσπάσει σε δύο πόλεις στα νότια της χώρας. Οι πόλεις αυτές επλήγησαν από τις πλημμύρες του περασμένου μήνα, οι οποίες στοίχισαν τη ζωή σε περισσότερους από 1.200 ανθρώπους.</p>
<p>Το υπουργείο Υγείας των Φιλιππινών ανακοίνωσε ότι 11 άνθρωποι πέθαναν από λεπτοσπείρωση στο Καγκαγιάν ντε Όρο και στο Ιλιγκαν από τότε που σημειώθηκαν οι πλημμύρες ως συνέπεια της τροπικής καταιγίδας Ουάσι (η καταιγίδα σάρωσε τις Φιλιππίνες στις 17 Δεκεμβρίου).</p>
<p>Η λεπτοσπείρωση είναι μια απειλητική για τη ζωή βακτηριακή μόλυνση που εκδηλώνεται όταν νερό μολυσμένο με ούρα ζώων έρχεται σε επαφή με αμυχές στο δέρμα, με τα μάτια ή με τις βλεννογόνους μεμβράνες του σώματος (λ.χ. στο στόμα).</p>
<p>Η μόλυνση μπορεί να προκαλέσει καταστροφή των νεφρών, του ήπατος και του εγκεφάλου, και μπορεί να αποβεί μοιραία.</p>
<p>Ο υφυπουργός Υγείας των Φιλιππινών Ρομούλο Μπουσουέγκο δήλωσε ότι υγειονομικοί υπάλληλοι προσφέρουν θεραπεία στους κατοίκους από τις πληγείσες περιοχές και στα προσωρινά καταλύματα των πλημμυροπαθών, ώστε να αποφευχθεί η περαιτέρω εξάπλωση της νόσου.</p>
<p>Τουλάχιστον 1.154 άνθρωποι έχασαν τη ζωή τους από τις πλημμύρες που ισοπέδωσαν ολόκληρα χωριά στο Καγκαγιάν ντε Όρο και στο Ιλιγκαν. Επίσης 105 άνθρωποι έχασαν τη ζωή τους από τις πλημμύρες και τις κατολισθήσεις σε άλλες νότιες και κεντρικές επαρχίες.</p>
