<p>Ksiądz z Opola pomógł chłopcu molestowanemu przez proboszcza</p>
<p>Marcina w dzieciństwie molestował proboszcz. Pomocy szukał w domu i szkole, nikt mu nie uwierzył. A gdy poszedł do seminarium, był za opowieści mobbingowany. Dopiero po latach znalazł pomoc. U księdza z Opola</p>
<p>Duchowny z Opola był pierwszą osobą, która uwierzyła Marcinowi, że padł ofiarą molestowania przez proboszcza. Od chwili, gdy się o tym dowiedział, pomaga ofierze, wspiera duchowo, ale też materialnie. Interweniował też u kościelnych przełożonych, pomaga śledczym w sprawie przeciwko proboszczowi. Na pytanie, dlaczego się na to zdecydował odparł krótko: - To było oczywiste.</p>
<p>Znał proboszcza i niczego nie podejrzewał</p>
<p>I poprosił by nie upubliczniać jego danych osobowych oraz by nie zadawać mu dalszych pytań, bo tę sprawę ciężko przeżywa. Niedawno był przesłuchiwany przez sąd jako świadek. Opowiedział, że kilka lat temu dostał list od Marcina K. z Kołobrzegu.</p>
<p>Dowiedział się z niego; że w 2000 roku, w listopadzie 12-letni wówczas Marcin wracał z cmentarza, gdzie czyścił rodzinny grób. Spotkał proboszcza ze swojej parafii, który zaproponował mu podwiezienie. Ucieszył się, pochodził z religijnej rodziny, doskonale znał księdza, niczego więc nie podejrzewał. Nawet wtedy gdy zamiast do domu proboszcz zawiózł go na plebanię.</p>
<p>Nikt nie wierzył chłopcu</p>
<p>Tam jednak proboszcz kazał mu włożyć rękę do swoich spodni, a potem wykorzystał seksualnie. Potem powtórzyło się to jeszcze kilkanaście razy.</p>
<p>Chłopak nie wiedział co ma począć. Opuścił się w nauce, zaczął uciekać. Dyrekcja wezwała na rozmowę rodziców, wtedy Marcin opowiedział o tym, co robi mu proboszcz. Ani nauczyciele, ani rodzice mu nie uwierzyli. Matka kazała przestać fantazjować.</p>
<p>Po szkole średniej chłopak zdecydował się pójść do seminarium. Szukał tam duchowej pomocy u zwierzchników seminarium, opiekunów i władz kościelnych. Na próżno. Wysyłał więc listy do wielu ważnych duchownych z całej Polski. Doczekał się reakcji księdza z Opola.</p>
<p>- Opowiedział mi o swej traumie. I o tym, że wstępując do seminarium chciał udowodnić, że jest wartościowym człowiekiem - mówił podczas zeznań duchowny z Opola.</p>
<p>"Chciałem tego człowieka zachować Bogu"</p>
<p>Skontaktował się z Wyższym Seminarium Duchownym w Koszalinie, by traktowali Marcina inaczej, bo był w młodości molestowany przez duchownego. - Chciałem by Marcin ukończył seminarium. Chciałem tego człowieka zachować Bogu i Kościołowi. Pomagałem mu duchowo i materialnie, jemu i jego rodzinie. Podtrzymywałem go na duchu jak terapeuta. Wiem, że Marcin też mówił o swych przeżyciach rektorowi seminarium i bezpośredniemu wychowawcy. Ale ze strony rektora nie otrzymał żadnej pomocy. Natomiast ojciec duchowy polecił mu terapeutę, za którego Marcin sam musiał płacić. On w jakiś sposób nie podobał się przełożonym w seminarium. Mówił mi, że był wobec niego stosowany mobbing przez przełożonego, który straszył go, że ujawni jego tajemnicę z przeszłości. A w końcowej fazie ośmieszał i piętnował. Chłopak tego nie wytrzymał i sam odszedł po roku - opowiedział śledczym opolski ksiądz.</p>
<p>Namówił Marcina na pójście na terapię i zgłoszenie sprawy prokuraturze.</p>
<p>W dziewięć lat od zdarzenia kołobrzeska prokuratura wszczęła śledztwo. Zbigniewowi R. byłemu proboszczowi parafii św. Wojciecha w Kołobrzegu postawiono dwa zarzuty. -Piętnastokrotnego doprowadzenia w okresie lat 2000-2001 dwunastoletniego chłopca do poddania się czynnościom seksualnym oraz dokonanie jeden raz takiego samego czynu w 1999 r. wobec 14-latka - mówi nam Aneta Skupień, rzecznik Prokuratury Okręgowej w Koszalinie.</p>
<p>Proboszcz został zatrzymany, był przez trzy miesiące aresztowany. Dziś już, gdy sprawa trafiła do sądu, odpowiada z wolnej stopy. W 2008 r. został odwołany z funkcji proboszcza, gdyż władze kościelne podejrzewały go o kontakty homoseksualne.</p>
<p>Marcin występuje w procesie jako oskarżyciel posiłkowy. Jednym z głównych jego świadków jest właśnie opolski ksiądz. W minionym tygodniu podczas przesłuchania w ramach pomocy prawnej Sąd Rejonowy w Opolu zapytał go skąd pewność, że Marcin nie kłamie.</p>
<p>Wtedy ksiądz pokazał sędziemu zdjęcie Marcina sprzed lat. - To jest dziecko. Czy takie dziecko mogło kłamać? To jest taka delikatna i wstydliwa dziecina - przekonywał.</p>
<p>Czy ksiądz złamał tajemnicę spowiedzi?</p>
<p>Dodał również, że uwierzył Marcinowi, bo jego postępowanie na to wskazywało. - Jako dziecko czuł się zbrukany i poniżony, musiał mieć traumę. A mnie mówił o tym w zaufaniu, bo jestem księdzem, dla niego autorytetem.</p>
<p>Po tych słowach obrońca oskarżonego księdza oświadczył, by zaniechać dalszego przesłuchiwania opolskiego księdza ze względu na zakaz zawodowy. - Informacje przekazane przez świadka jako przywódcę duchowego i spowiednika są niedopuszczalne z punktu widzenia procedury karnej - powiedział obrońca.</p>
<p>Sąd zapytał więc księdza czy zeznając złamał tajemnicę spowiedzi. - Nie. Nigdy bym tego nie zrobił. To, co opowiedział mi Marcin nie było spowiedzią - wyjaśnił.</p>
<p>Dodał, że do dziś pomaga Marcinowi, mimo że ten odszedł z seminarium, bo wciąż musi chodzić na terapię. - Płacę mu czesne za studia przekazując pieniądze ze swojej emerytury represjonowanego w czasach komunizmu - dodał ksiądz z Opola.</p>
<p>Oskarżonemu proboszczowi za molestowanie grozi do 10 lat więzienia.</p>
