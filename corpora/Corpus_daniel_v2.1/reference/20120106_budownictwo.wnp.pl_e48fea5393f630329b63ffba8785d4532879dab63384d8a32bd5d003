<p>Polacy opieszali; Słowacy stracą unijne wsparcie</p>
<p>PAP/Rzeczpospolita - 02-01-2012 05:46</p>
<p>Most na Popradzie miał połączyć Piwniczną ze słowackim Mniszkiem, ale prace nie ruszyły z miejsca, bo polski rząd mimo obietnic nie przekazał pieniędzy na budowę naszej części inwestycji, informuje "Rzeczpospolita".</p>
<p>Słowacy mogą stracić 20 mln euro unijnej dotacji na swoją część, jeśli Polacy pilnie nie rozpoczną prac, donosi gazeta.</p>
<p>Burmistrz Piwnicznej Zdroju Edward Bogaczyk napisał list otwarty do Donalda Tuska z apelem o spełnienie zapowiedzi. - Latem minister Cezary Grabarczyk obiecał 125 mln zł na most i dojazdy. Ale to wciąż puste słowa, choć międzyrządowe porozumienie o jego budowie zawarto w 2004 r., mówi.</p>
<p>Most i nowe przejście graniczne to szansa na rozwój handlu z sąsiadami i turystyki, bo oznacza skrócenie drogi dojazdowej np. w Tatry. A dotychczasowa droga do przejścia granicznego w Mniszku jest w fatalnym stanie po powodzi z 2010 r. Zablokowały ją osuwiska. Ciężarówki powyżej 2,5 tony muszą jechać z Piwnicznej na Słowację przez Chyżne, ok. 100 km dalej.</p>
<p>Słowacy chcą jak najszybciej ogłosić przetarg na wybór wykonawcy budowy. Stracą pieniądze z UE, jeśli do marca 2012 r. Polacy nie zrobią nic po swojej stronie.</p>
