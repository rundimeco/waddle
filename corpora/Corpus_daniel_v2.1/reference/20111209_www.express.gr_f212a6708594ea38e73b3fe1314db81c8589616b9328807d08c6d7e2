<p>Πείτε τέλος στα κρυολογήματα και τις ιώσεις</p>
<p>Θέλετε να ενισχύσετε το ανοσοποιητικό σας και να πάψετε να κολλάτε ιώσεις από το βήξιμο του διπλανού σας; Αν κάνετε τα παρακάτω ίσως και να πετάξετε -επιτέλους- τα χαρτομάντιλα.</p>
<p>Καυτό μπάνιο</p>
<p>Αν σας ξαναπούν να μην κάνετε μπάνιο με καυτό νερό, αγνοήστε τους. Σύμφωνα με τον θεραπευτή Cornelis van Dalen ένα καυτό απολαυστικό μπάνιο έχει θετικές επιπτώσεις στην υγεία. Ειδικά αν ρίξετε και άλατα από τη Νεκρά Θάλασσα. Ο θεραπευτής επισημαίνει πως το ζεστό νερό ενεργοποιεί το ανοσοποιητικό σύστημα ενώ τα άλατα στο μπάνιο βοηθούν στο άνοιγμα των ρινικών οδών.</p>
<p>Περπατήστε μέχρι τη δουλειά</p>
<p>Δε λέμε να μένετε στη Γλυφάδα και να πάτε με τα πόδια στην Κηφισιά. Αν μένετε σχετικά κοντά καλό είναι να αποφύγετε τρένα και λεωφορεία καθώς έχετε διπλάσιες πιθανότητες να αρρωστήσετε. Έρευνα Βρετανών επιστημόνων έδειξε πως το 87% των ανθρώπων που συμμετείχαν στην έρευνα και έπαιρναν μέσα μεταφοράς αρρώσταιναν από ιώσεις όπως και το 75% που πήγαινε με το αμάξι του. Αντίθετα, το 55% ήταν ποδηλάτες και το 50% πεζοί. Περπάτημα 15 με 20 επτά την ημέρα μειώνει τον κίνδυνο να κρυώσει κάποιος μέχρι και 50%.</p>
<p>Κάντε σεξ</p>
<p>Επιδοθείτε στο πιο αγαπημένο… σπορ του ανθρώπου. Τον έρωτα, το σεξ (όπως θέλετε πείτε το). Έρευνα επιστημόνων στην Πενσιλβανία έδειξε πως όσοι κάνουν έστω μια με δύο φορές την εβδομάδα σεξ ενισχύουν το ανοσοποιητικό τους σύστημα. Κάνοντας σεξ ανεβαίνουν τα επίπεδα του IgA, αντίσωμα που βρίσκεται στο σάλιο και είναι πρωτοστάτης στην προστασία του οργανισμού από τα κρυολογήματα και τις ιώσεις.</p>
<p>Τέλος στα τσάι</p>
<p>Αν την επόμενη φορά που είστε άρρωστος και σκεφτείτε να πιείτε τσάι, μην το κάνετε. Μελέτες έχουν δείξει πως η καφεΐνη που περιέχει το τσάι και ο καφές είναι διουρητική γεγονός που κάνει τα πράγματα χειρότερα. Παράλληλα, στερεί από το σώμα σας τις απαραίτητες βιταμίνες που βοηθούν στην προστασία του οργανισμού. Αντί λοιπόν για τσάι πιείτε άφθονο νερό κατά τη διάρκεια της μέρας.</p>
<p>Πείτε ναι στα μανιτάρια</p>
<p>Η κατανάλωση μανιταριών μπορεί να βοηθήσει στην καταπολέμηση των μολύνσεων όπως αναφέρουν επιστήμονες από τη Μασαχουσέτη προσθέτοντας πως είναι μια πολύ καλή πηγή ενέργειας και βιταμίνης Β12.</p>
<p>Κόκκινο κρασί</p>
<p>Πολλά είναι τα θετικά που έχουν ακουστεί για τις επιδράσεις του κόκκινου κρασιού στην υγεία. Μεταξύ αυτών είναι η μείωση της εμφάνισης καρδιακού επεισοδίου, άνοιας, εγκεφαλικού ενώ προστατεύει από το κρυολόγημα. Μην το παρακάνετε όμως οι λάτρεις του κρασιού. Δυο ποτηράκια την ημέρα είναι ό,τι πρέπει.</p>
<p>Ξηροί καρποί</p>
<p>Μια και αναφερθήκαμε στο κρασί ας έρθουμε και στους ξηρούς καρπούς. Ερευνητές στη Νότια Αφρική ισχυρίζονται πως η κατανάλωση ξηρών καρπών και σπόρων μπορούν να μας βοηθήσουν στο ανοσοποιητικό αφού περιέχουν ψευδάργυρο και σελήνιο που δρουν κατά του κρυολογήματος. Επίσης, τα λίπη που περιέχουν βοηθούν στην απομάκρυνση των βλαβερών τοξινών από τον οργανισμό.</p>
