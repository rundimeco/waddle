<p>Szczepionka przeciwko wirusowemu zapaleniu wątroby typu B</p>
<p>2011-12-28, ostatnia aktualizacja 2011-12-28 19:40</p>
<p>Czy Heparex jest szczepionką przeciw żółtaczce?</p>
<p>Na polskim rynku nie ma szczepionki o tej nazwie. Jest natomiast zarejestrowana i stosowana szczepionka o nazwie Hepavax-Gene TF, stosowana w celu uodpornienia przeciwko wirusowemu zapaleniu wątroby typu B.</p>
<p>Szczepionka występuje w dwóch postaciach - przeznaczonej do podawania dzieciom do 15. roku życia i osobom, które ukończyły 15. rok życia. Różnica polega na odpowiednio mniejszej i większej zawartości tzw. antygenów, czyli substancji, których podanie powoduje wytworzenie w organizmie ochronnych przeciwciał. Podanie szczepionki zgodnie z zalecanym schematem, czyli w odstępie jednego i sześciu miesięcy od wykonania pierwszej dawki zapewnia długotrwałą ochronę. Szczepionkę Hepavax-Gene podaje się domięśniowo, w mięsień naramienny (starsze dzieci i dorośli) lub w przednioboczną część uda (noworodki, niemowlęta, małe dzieci).</p>
