<p>Η ηλικιακή εκφύλιση της ωχράς κηλίδας είναι η βασική αιτία τύφλωσης ατόμων άνω των 60 ετών</p>
<p>Αύξηση των οφθαλμολογικών παθήσεων, λόγω της γήρανσης του πληθυσμού, καταγράφουν οι επιστήμονες στην Ελλάδα, τα τελευταία χρόνια. Η αύξηση είναι εμφανής σε «σιωπηλές» παθήσεις, όπως η ωχρά κηλίδα και το γλαύκωμα. Οι επιστήμονες τονίζουν ότι οι ηλικιωμένοι ασθενείς, όσο και οι διαβητικοί, παραμελούν τον ετήσιο επανέλεγχο από οφθαλμίατρο, παρόλο που αυτός, στις συγκεκριμένες ομάδες πληθυσμού, είναι απαραίτητος. Έτσι, συχνά ζητούν βοήθεια, μόνο όταν η όρασή τους έχει μειωθεί σημαντικά.</p>
<p>Αυτά αναφέρθηκαν σε συνένυτευξη Τύπου, με αφορμή συμπεράσματα ημερίδας, που οργάνωσαν στο Μέγαρο Μουσικής Αθηνών το Οφθαλμολογικό Ινστιτούτο Αθηνών ΟΜΜΑ με τη συμμετοχή της Παγκόσμιας Οφθαλμολογικής Εταιρίας Διαθλαστικής Χειρουργικής (International Society of Refractive Surgery) ISRS, και την αιγίδα της Ένωσης Ελευθεροεπαγγελματιών Ιατρών Αττικής (ΕΕΛΙΑ).</p>
<p>Ο χειρουργός οφθαλμίατρος Γιάννης Δατσέρης, επισήμανε ότι με τη θεαματική εξέλιξη της νέας τεχνολογίας γίνεται πιο έγκυρα και έγκαιρα η διάγνωση που συμβάλλει στην πρόληψη των οφθαλμολογικών παθήσεων και συμπλήρωσε ότι η εφαρμογή του συστήματος της Ημερήσιας Νοσηλείας (Day Clinic) στις χειρουργικές επεμβάσεις στον τομέα της οφθαλμολογίας, ρίχνει δραματικά το κόστος προς όφελος των ασφαλιστικών οργανισμών.</p>
<p>Στην ομιλία του, ο κ. Δατσέρης αναφέρθηκε στις παθήσεις της ωχράς κηλίδας και τις νέες μεθόδους διάγνωσης και αντιμετώπισής τους, και προειδοποίησε ότι η ηλικιακή εκφύλιση της ωχράς κηλίδας είναι η βασική αιτία τύφλωσης ατόμων άνω των 60 ετών.</p>
<p>Επίσης, είπε ότι το διαβητικό οίδημα της ωχράς κηλίδας αποτελεί την κύρια αιτία τύφλωσης ατόμων εργασιακής ηλικίας, που πάσχουν από σακχαρώδη διαβήτη.</p>
<p>Για το γλαύκωμα μία ύπουλη πάθηση, καθώς δεν παρουσιάζει συμπτώματα, μίλησε ο χειρουργός οφθαλμίατρος, πρόεδρος της Επιστημονικής Επιτροπής του ΟΜΜΑ, Στυλιανός Χαϊδούλης.</p>
<p>Το γλαύκωμα μπορεί να οδηγήσει τον πάσχοντα, ο οποίος δεν λαμβάνει θεραπεία, στην τύφλωση. Προκαλείται από την αύξηση της πίεσης του ματιού και τη βαθμιαία φθορά και καταστροφή του οπτικού νεύρου. Όμως, εκείνο που κάνει το γλαύκωμα ιδιαίτερα επικίνδυνο είναι το γεγονός ότι είναι μία «σιωπηλή ασθένεια», δηλαδή μία πάθηση που δεν γίνεται αντιληπτή από τον ασθενή. Ο ασθενής δεν πονά, δεν έχει ενοχλήσεις και η όρασή του μπορεί να είναι εξαιρετική, 20/20, δηλαδή 100%, ακόμη κι όταν το γλαύκωμα έχει ήδη καταστρέψει το οπτικό νεύρο κατά 90%.</p>
<p>Περίπου 250.000 Έλληνες εκτιμάται ότι πάσχουν από γλαύκωμα. Από αυτούς, οι μισοί έχουν διαγνωσθεί και βρίσκονται σε στάδιο θεραπείας. Οι υπόλοιποι δεν γνωρίζουν ότι αντιμετωπίζουν πρόβλημα. Οι ειδικοί επισημαίνουν ότι η έγκαιρη διάγνωση του προβλήματος μπορεί να ανακόψει νωρίς την πορεία της νόσου με τη χορήγηση της κατάλληλης θεραπείας.</p>
<p>Σε μία νέα τεχνική, την LASIK Xtra, για τη διόρθωση της μυωπίας, αναφέρθηκε ο καθηγητής και μέλος του Διοικητικού Συμβουλίου της Αμερικανικής Ακαδημίας Οφθαλμολογίας, Αναστάσιος Κανελλόπουλος.</p>
<p>Σύμφωνα με τον καθηγητή, οι επεμβάσεις LASIK για τη διόρθωση της μυωπίας χωρίς νυστέρι, αποτελούν τη συντριπτική πλειοψηφία επεμβάσεων παγκοσμίως. Τελευταίως, εφαρμόζεται συμπληρωματικά LASIK Xtra. Πρόκειται για μικροεπέμβαση, η οποία διαρκεί ένα λεπτό-μετά τη συνηθισμένη επέμβαση του LASIK. Σε αυτή γίνεται χρήση ριβοφλαβίνης και υπεριώδους φωτός, παρέχοντας ασφαλιστική δικλείδα για τη σταθεροποίηση του αποτελέσματος. Η συμπληρωματική αυτή νέα μέθοδος εγγυάται λιγότερες επαναληπτικές διορθωτικές επεμβάσεις, ιδίως σε όσους αντιμετωπίζουν σοβαρό πρόβλημα μυωπίας και αστιγματισμού.</p>
