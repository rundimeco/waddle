<p>ΑρχικήΕΙΔΗΣΕΙΣΑγορές Τεχνική ανάλυση: Δυσοίωνες οι προβλέψεις για χρηματιστήρια, ευρώ και πετρέλαιο</p>
<p>ΠΤΩΤΙΚΑ άνοιξε χθες την εβδομάδα και το 2012 ο Γενικός Δείκτης. Σημείωσε απώλειες 1%, παρασυρόμενος από τις μετοχές του FTSE 20, που έκλεισε κατά 1,4% χαμηλότερα από την Παρασκευή. Ο όγκος των 10,1 εκατομμυρίων μετοχών (8,7 εκατομμύρια στις μετοχές του FTSE 20) είναι ο χαμηλότερος από τον Δεκαπενταύγουστο του 2010 και ο δεύτερος χαμηλότερος από τον Δεκαπενταύγουστο του 2002! Ασφαλώς και η χθεσινή συνεδρίαση ελάχιστα πρέπει να ληφθεί υπόψη στην τεχνική εικόνα του Δείκτη.</p>
<p>Σε ετήσια βάση ο Γενικός Δείκτης σημείωσε το 2011 απώλειες 51,9%, ο FTSE 20 60% και ο δείκτης του συνόλου των μετοχών του ταμπλό έκλεισε χάνοντας 15% από το περυσινό του κλείσιμο.</p>
<p>Στο ημερήσιο διάγραμμα του Γενικού Δείκτη βλέπουμε ότι μετά το χαμηλό των 642 μονάδων της 20ής Δεκεμβρίου, το οποίο θεωρούμε ως το πέρας του πρώτου κύματος i της πτώσης από τις 826 μονάδες, έχουμε παρατεταμένη ανοδική αντίδραση με πολύ μικρό, όμως, ως τώρα αντίκρισμα σε κέρδη για τον Δείκτη. Το κύμα ii έχει θεωρητικά τις δυνατότητες να φτάσει σε πολύ υψηλότερα από τα παρόντα επίπεδα και, βεβαίως, πάνω από τις 700 μονάδες. Αυτό που μας ανησυχεί είναι οι ιδιαίτερα υψηλές τιμές του RSI και του στοχαστικού ταλαντωτή οι οποίοι έχουν φτάσει ήδη σε επίπεδα Δείκτη κοντά στις… 800 μονάδες. Αυτή η αναντιστοιχία ταλαντωτών και Δείκτη μπορεί να εξομαλυνθεί μόνο με μια καλή διόρθωση, που ελπίζουμε να μην οδηγήσει τον Δείκτη σε νέα χαμηλά.</p>
<p>Αντίθετα με το ημερήσιο διάγραμμα, στο εβδομαδιαίο η τεχνική εικόνα του Δείκτη είναι πολύ ισορροπημένη. Ο Δείκτης διαπραγματεύεται σταθερά στην κάτω λωρίδα Bollinger από τα μέσα του Απριλίου και ο RSI βρίσκεται σταθερά στην πτωτική ζώνη, κάτω από το 35, από τις αρχές Αυγούστου και κάτω από τον κινητό μέσο όρο των 45 εβδομάδων. Ο στοχαστικός ταλαντωτής βρίσκεται από τις αρχές του Μαΐου στην πτωτική ζώνη, κάτω από το 25, και «ερωτοτροπεί» με τον μέσο όρο των 3 εβδομάδων χωρίς νόημα, αφού οποιαδήποτε αγοραστικά σήματα δεν μπορούν να ληφθούν υπόψη αν δεν συνοδευτούν από την είσοδο του ταλαντωτή στην ουδέτερη ζώνη. Η μεσοπρόθεσμη εικόνα του Χ.Α. απεικονίζεται σε αυτό το διάγραμμα και δεν προμηνύει τίποτα το αισιόδοξο για τους επόμενους μήνες. Βρισκόμαστε ακόμη στην αρχή του κύματος (5) του (ΙΙΙ) του 3 και για να έχουμε μια ουσιαστική ανάκαμψη για τον Γενικό Δείκτη πρέπει το (5) να ολοκληρωθεί. Κάτι τέτοιο δεν θα μπορούμε να το ελπίζουμε, αν ο Δείκτης δεν πλησιάσει τις 800 μονάδες με ανοδικά κύματα, που θα υποδιαιρούνται σε πέντε επιμέρους κύματα και με όγκους σαφώς μεγαλύτερους από αυτούς που βλέπουμε τις τελευταίες εβδομάδες.</p>
<p>Στο μηνιαίο διάγραμμα του συνόλου των μετοχών του ταμπλό βλέπουμε την πορεία του σχετικού δείκτη από το 1998 ως σήμερα. Οι μετοχές του Χ.Α. έχουν σημειώσει απώλειες 93,5% από τα ιστορικά υψηλά του 1999 και 64,3% από τα υψηλά των 1.870 μονάδων του Ιουλίου του 2007. Η αδυναμία ανοδικής διάσπασης των 1.865 μονάδων τότε ήταν το τεχνικό σήμα που προσδιόρισε τα πολύ χαμηλότερα επίπεδα τιμών που ακολούθησαν. Η χαριστική βολή ήρθε τον Ιανουάριο του 2008 με την καθοδική διάσπαση της διαγώνιας γραμμής στήριξης, το «μαξιλάρι» των μετοχών κατά την πενταετία 2003-2008. Εκτοτε ο δείκτης περιορίζεται σε κάθε ανοδική απόπειρα από τη διαγώνια γραμμή αντίστασης, που ενώνει τα υψηλά των 10.225 και 1.870 μονάδων. Περιμένουμε κατά τη διάρκεια του 2012 ακόμη χαμηλότερα επίπεδα από τις σημερινές 668 μονάδες, αφού βρισκόμαστε ακόμη στο κύμα (III) του 3 του C.</p>
<p>Στη Φρανκφούρτη, όπως βλέπουμε στο ημερήσιο διάγραμμα του DAX, δεν είχαμε κάτι το σημαντικό κατά την εβδομάδα που πέρασε, σε αντίθεση με τη χθεσινή συνεδρίαση που επιφύλαξε ένα πρωτοχρονιάτικο δώρο στους επενδυτές, με κέρδη 3% και ένα ανοδικό χάσμα στις 5.898 μονάδες. Η αντίσταση των 6.056 μονάδων διασπάστηκε στις τελευταίες ώρες της συνεδρίασης και θα περιμένουμε και αύριο την οριστικοποίηση ή όχι αυτής της διάσπασης. Φυσικά, το κρίσιμο επίπεδο για την ορθότητα της μέτρησης των κυμάτων Elliott του διαγράμματος παραμένουν οι 6.170 μονάδες της 5ης Δεκεμβρίου. Αν ο DAX διασπάσει ανοδικά και αυτό το επίπεδο, τότε η διόρθωση εξελίσσεται σε κάτι το πολύ πιο σύνθετο από αυτό που βλέπουμε στο διάγραμμα, με δυνατότητες επέκτασης ακόμη και πάνω από τις 6.431 μονάδες της 28ης Οκτωβρίου.</p>
<p>Στις ΗΠΑ ο S&P; 500 πλησιάζει στο πέρας της ανοδικής του αντίδρασης από τα χαμηλά του Οκτωβρίου, αν αυτό δεν έχει ήδη συμβεί με το υψηλό των 1.269 μονάδων της Τετάρτης. Το evening star που σχηματίστηκε μπορεί να αναιρεθεί μόνο με την ανοδική διάσπαση αυτού του επιπέδου. Αν ο δείκτης επεκτείνει την αντίδρασή του, τότε οι 1.308 μονάδες, δηλαδή το 78,6% επίπεδο διόρθωσης Fibonacci της πτώσης από τις 1.371 στις 1.075 μονάδες, είναι πολύ πιθανό να αποτελέσουν το «κύκνειο άσμα» αυτής της σύνθετης αντίδρασης. Επισημαίνουμε, πάντως, ότι όσο η σημειωμένη στο διάγραμμα διαγώνια γραμμή στήριξης δεν διασπάται καθοδικά, η ανοδική αντίδραση δεν μπορεί να θεωρείται τελειωμένη.</p>
<p>Το brent συνεχίζει με αργό ρυθμό την πτωτική πορεία, που έχει αρχίσει από τα 126,95 δολάρια του Απριλίου. Στο σχετικό εβδομαδιαίο διάγραμμα βλέπουμε ότι αρχίζει να κατοχυρώνεται η αντίσταση των 110 δολαρίων, συνεχίζοντας την παράδοση που έχουν επιβάλει οι πωλητές τους τελευταίους μήνες. Σύμφωνα με την τακτική τους, προβαίνουν σε μαζικές πωλήσεις στις λεγόμενες «στρογγυλές» τιμές, με απόσταση 5 δολαρίων. Κατοχύρωσαν τα 120 δολάρια, ακολούθησαν τα 115 και τώρα τα 110 δολάρια. Τα επιμέρους κύματα του μεγάλου πτωτικού C εξελίσσονται με πολύπλοκο τρόπο, αλλά η μεσοπρόθεσμη τάση παραμένει πτωτική. Η μεγάλη άνοδος από τα 36,20 δολάρια του Οκτωβρίου του 2008 δεν διορθώνεται μόνο με τα 98,64 δολάρια του Αυγούστου. Το brent θα οδεύσει το 2012 σε πολύ χαμηλότερα επίπεδα.</p>
<p>Στο ημερήσιο διάγραμμα του ευρώ βλέπουμε ότι με την καθοδική διάσπαση του 1,2947 δολαρίου οριστικοποιήθηκε ότι το 1,3196 δολάριο ήταν πράγματι το πέρας του κύματος [iv] της πτώσης από το 1,3794 δολάριο της 11ης Νοεμβρίου. Βρισκόμαστε ήδη στο κύμα [v]. Με την αναλογία [v]=[i] οδηγούμαστε στο 1,2613 δολάριο. Αν το [v] γίνει ίσο με το 61,8% της πτώσης ως το πέρας του [iii] οδηγούμαστε στο 1,2673 δολάριο. Επομένως, η ζώνη του 1,2613-1,2673 δολαρίου είναι πολύ πιθανό να «φιλοξενήσει» το πέρας του [v]. Εκεί θα ολοκληρωθεί το κύμα [3] της πτώσης από το 1,3866 δολάριο, θα έχουμε μια ανάκαμψη και αμέσως μετά ένα νέο καθοδικό κύμα [5]. Ολα αυτά με την προϋπόθεση ότι η καθοδική διάσπαση του 1,2858 δολαρίου της περασμένης Πέμπτης θα προηγηθεί οποιασδήποτε ανοδικής αντίδρασης που θα πλησιάζει το 1,3196 δολάριο. Αν όμως γίνει το αντίθετο, τότε θα θεωρήσουμε ότι το 1,2858 δολάριο ήταν το πέρας του [v] και θα αναμένουμε το ευρώ να πλησιάσει και πάλι το 1,32 δολάριο.</p>
<p>Μέχρι τότε, όμως, ας δούμε και τη μακροπρόθεσμη τεχνική εικόνα του ευρώ, όπως απεικονίζεται στο μηνιαίο διάγραμμα για την περίοδο 2000-2011. Τον Ιούλιο του 2008 το ευρώ ολοκλήρωσε στο 1,6038 δολάριο την άνοδό του από το 0,8225 του Οκτωβρίου του 2000. Η εντυπωσιακή άνοδος εξελίχθηκε σε πέντε κύματα, από 1 ως και 5. Από τότε έχουμε μια διορθωτική πορεία σε μορφή A-B-C. Τα πρώτα δύο κύματα Α και Β ολοκληρώθηκαν στο 1,2330 και 1,5144, αντίστοιχα. Το κύμα C υποδιαιρείται σε πέντε επιμέρους κύματα από τα οποία έχουν ολοκληρωθεί τα πρώτα δύο (Ι στο 1,1876 και ΙΙ στο 1,4939 δολάριο του Μαΐου). Τον Δεκέμβριο διασπάστηκε πειστικά η διαγώνια γραμμή στήριξης του 2010-2011 και οριστικοποιήθηκε η περαιτέρω πτωτική πορεία του. Στο διάγραμμα έχουμε σημειώσει τα τρία επίπεδα διόρθωσης Fibonacci της ανόδου 2000-2008, που είναι διαδοχικά το 1,21, 1,12 και 0,99 δολάριο. Το πρώτο αποδείχθηκε αρκετά ισχυρό, ώστε να αναχαιτίσει το κύμα Ι, αλλά δεν νομίζουμε ότι θα συμβεί το ίδιο και με το κύμα ΙΙΙ.</p>
<p>Στο εβδομαδιαίο διάγραμμα του Dow Jones βλέπουμε την πορεία του μετά το ιστορικό υψηλό των 14.198 μονάδων στις 11/10/2007. Ο δείκτης ολοκλήρωσε το πρώτο μεγάλο πτωτικό του κύμα I στις 6.470 μονάδες της 6/3/2009. Το κύμα I υποδιαιρείται σε πέντε ευδιάκριτα κύματα, από 1 ως και 5. Ακολούθησε ευρεία ανοδική αντίδραση σύνθετης μορφής W-X-Y, που οδήγησε τον δείκτη στις 12.876 μονάδες της 2/5/2011. Αυτή ήταν το διορθωτικό κύμα II. Εκτοτε βλέπουμε την εξέλιξη του πτωτικού κύματος III που αναμένεται να οδηγήσει τον δείκτη αισθητά κάτω από το πέρας του κύματος I, δηλαδή τις 6.470 μονάδες, κάτι που μπορεί να συμβεί κατά τη διάρκεια του 2012. Το κύμα III θα αναπτυχθεί σε πέντε επιμέρους κύματα, από 1 ως και 5. Από αυτά το 1 περατώθηκε, επίσης σε πέντε επιμέρους κύματα i ως και v, όπως είναι σημειωμένα στο ημερήσιο διάγραμμα του S&P; 500, και το διορθωτικό του, κύμα 2, είναι πολύ πιθανό να έχει περατωθεί στις 12.328 μονάδες της Τρίτης. Αν πράγματι συμβαίνει αυτό, τότε αναμένουμε την εξέλιξη μιας εξαιρετικά βίαιης πτώσης από τις αρχές του 2012, δηλαδή το κύμα 3 του III. Αν το 2 έχει ακόμη λίγη ζωή, τότε περιμένουμε να περατωθεί λίγο πιο πάνω από τα παρόντα επίπεδα, δηλαδή μεταξύ 12.347 και 12.393 μονάδων, όπως αναλύσαμε την Τετάρτη.</p>
<p>Στο διάγραμμα έχουμε σημειώσει τα επίπεδα διόρθωσης Fibonacci της ανόδου από τις 6.470 στις 12.876 μονάδες. Το κύμα 1 περατώθηκε οριακά λίγο κάτω από το 38,2% επίπεδο, δηλαδή τις 10.429 μονάδες. Επιμέρους κύματα του 3 αναμένουμε να περατωθούν στα υπόλοιπα επίπεδα, δηλαδή τις 9.673, 8.917 και 7.841 μονάδες.</p>
<p>Η όλη ανάλυση βασίζεται στην υπόθεση ότι οι 14.198 μονάδες του 2007 αποτελούν το πέρας μιας μεγάλης ανόδου δεκαετιών και ό,τι βλέπουμε από τότε στα χρηματιστήρια της Νέας Υόρκης είναι η αρχή μιας μεγάλης διόρθωσης, που θα διαρκέσει επίσης δεκαετίες. Ποιος μας διαβεβαιώνει, όμως, για αυτή την υπόθεση; Η απάντηση είναι ξεκάθαρη: Κανείς. Η ανάλυση των κυμάτων Elliott δεν είναι μαθηματικό εργαλείο εξασφάλισης κατά 100% της πορείας των αγορών ούτε η πορεία ενός χρηματιστηρίου είναι «όμηρος» της ανάλυσης αυτής. Οπως και όλες οι μέθοδοι τεχνικής ανάλυσης, έτσι και τα κύματα Elliott βασίζονται στις πιθανότητες επαλήθευσης. Υπάρχουν όμως τεχνικά σήματα που επιβεβαιώνουν ή θέτουν σε αμφισβήτηση μια μέτρηση κυμάτων Elliott. Στην περίπτωση του διαγράμματος αναφέραμε ότι η κίνηση από τις 14.198 στις 6.470 μονάδες αναλύεται σε πέντε κύματα. Αυτό σημαίνει ότι και η πτωτική κίνηση από τις 12.876 μονάδες θα πρέπει και αυτή να αναλύεται σε πέντε κύματα, πράγμα που ως σήμερα συμβαίνει. Ετσι, ακόμη και αν οι 14.198 μονάδες είναι ένα προσωρινό πέρας της ανόδου και αργότερα θα έχουμε νέα άνοδο σε υψηλότερα επίπεδα, αυτό δεν μπορεί να συμβεί πριν ολοκληρωθεί η πτώση από τις 12.876 μονάδες, δηλαδή πριν ο δείκτης διασπάσει καθοδικά τις 6.470 μονάδες. Ενα δεύτερο τεχνικό στοιχείο, που επιβεβαιώνει τη βασική μας εκτίμηση, είναι οι διαδοχικές καθοδικές διασπάσεις των διαγώνιων γραμμών στήριξης, που επαληθεύονται με τα γνωστά «φιλιά του αποχαιρετισμού». Προς το παρόν έχουμε ήδη δύο τέτοιες διασπάσεις και τις επαληθεύσεις τους, όπως σημειώνονται με κύκλους στο διάγραμμα.</p>
<p>Το 2011 δεν ήταν μια κακή χρονιά μόνο για το Χ.Α. Στις ΗΠΑ ο Dow Jones σημείωσε ετήσια κέρδη 5,5%, ο S&P; 500 έμεινε αμετάβλητος και ο NASDAQ σημείωσε απώλειες 1,8%. Ομως ο δείκτης DJ Wilshire 5000, ο οποίος περιλαμβάνει σχεδόν όλες τις μετοχές που διαπραγματεύονται στη Νέα Υόρκη, έκλεισε αρνητικά κατά 1%. Στην Ευρώπη ο δείκτης Euro Stoxx 50 σημείωσε απώλειες 20%, ο FTSE 100 του Λονδίνου 6%, ο DAX 17% και o CAC 40 20%. Στην Ασία ο S&P; Asia 50 έχασε πάνω από 15%, ο Nikkei του Τόκιο 13% και ο Hang Seng του Χονγκ Κονγκ 20%. Από τον χρηματιστηριακό Αρμαγεδδώνα δεν γλίτωσαν ούτε οι αναπτυσσόμενες χώρες (Ρωσία -22%, Κίνα -21%, Ινδία -24%, Βραζιλία -19%), όπως και το χρηματιστήριο της Αυστραλίας (-14%.).</p>
<p>Η συμπόρευση των ξένων χρηματιστηρίων δεν είναι ούτε τυχαία ούτε καινοφανής. Είναι αποτέλεσμα της εκτεταμένης παγκοσμιοποίησης των αγορών κάθε τύπου. Στο παρατιθέμενο εβδομαδιαίο διάγραμμα βλέπουμε την πορεία κατά τα τελευταία οκτώ χρόνια του ευρώ προς το δολάριο, του brent και των δεικτών τεσσάρων χρηματιστηρίων: του BSE 30 της Ινδίας, του Hang Seng του Χονγκ Κονγκ, του Dow Jones των ΗΠΑ και του SMI της Ελβετίας. Προσπαθήσαμε να δώσουμε φαινομενικά άσχετες αγορές, για να δείξουμε όχι μόνο την ολοφάνερη ομοιότητα των διαγραμμάτων με πολύ μικρές αποκλίσεις, αλλά και τις δυνατότητες που προσφέρει αυτό το φαινόμενο. Αναλύοντας προσεκτικά ένα ή δυο διαγράμματα μπορούμε να προσδιορίζουμε και τη μακροπρόθεσμη πορεία των υπολοίπων. Επιπλέον μπορούμε να χαρακτηρίζουμε ως προσωρινή την απόκλιση ενός δείκτη, όταν οι υπόλοιποι ακολουθούν αντίθετη πορεία.</p>
<p>Η στήλη εύχεται σε όλους τους αναγνώστες της ΕΞΠΡΕΣ υγεία και ψυχική δύναμη για την αντιμετώπιση ενός εξαιρετικά δύσκολου από κάθε άποψη χρόνου.</p>
