<p>Αποστολή της η επόμενη φουρνιά των μέτρων</p>
<p>Θα νομοθετήσει ό,τι χρειάζεται για να διασφαλίσει στο κεφάλαιο την επόμενη δανειακή σύμβαση, είπε χτες ο κυβερνητικός εκπρόσωπος</p>
<p>Τυφώνα νέων αντιλαϊκών - αντεργατικών μέτρων δρομολογεί άμεσα το μαύρο μέτωπο της συγκυβέρνησης, όπως προανήγγειλαν χτες οι δύο υπουργοί Επικρατείας, αφήνοντας παράλληλα ανοιχτό το θέμα για παράταση της θητείας της, προκειμένου να δρομολογήσει τη νέα φουρνιά των καπιταλιστικών αναδιαρθρώσεων, με στόχο την παραπέρα μείωση της εργατικής δύναμης. «Οποια μέτρα χρειαστεί να ληφθούν σήμερα, θα ληφθούν σήμερα», δήλωσε χτες ο κυβερνητικός εκπρόσωπος, Π. Καψής, τονίζοντας ότι η κυβέρνηση Παπαδήμου είναι «πολεμική»!</p>
<p>Στο ίδιο μήκος κύματος ο έτερος υπουργός Επικρατείας, Γ. Σταυρόπουλος, στη διάρκεια της συνάντησης ενημέρωσης των κοινοβουλευτικών συντακτών, σημείωσε ότι η σημερινή κυβέρνηση θα επιβάλει νέα μέτρα «αν το δημόσιο συμφέρον επιβάλλει τη λήψη νέων μέτρων». Σύμφωνα με κυβερνητικές πηγές, τη στήριξη των υπουργών και των τριών κομμάτων για την επιβολή των νέων μέτρων θα ζητήσει σήμερα και ο πρωθυπουργός, Λ. Παπαδήμος, στη διάρκεια της συνεδρίασης του Υπουργικού Συμβουλίου.</p>
<p>Στη συνεδρίαση, θα τεθεί το χρονοδιάγραμμα του βάρβαρου κυβερνητικού έργου για το επόμενο διάστημα. Χτες, ο πρωθυπουργός είχε τηλεφωνικές επικοινωνίες με τον Γ. Παπανδρέου και τον Γ. Καρατζαφέρη, ενώ αναμένεται να επικοινωνήσει τηλεφωνικά και με τον Αντ. Σαμαρά, μόλις αυτός επιστρέψει από το Ισραήλ.</p>
<p>Στο σημερινό Υπουργικό Συμβούλιο, όπως ανακοινώθηκε, θα συζητηθούν:</p>
<p>«Η αξιολόγηση της πολιτικής στους τομείς της αγοράς εργασίας και της Κοινωνικής Ασφάλισης». Θα τεθούν επί τάπητος οι μειώσεις των κατώτατων μισθών στον ιδιωτικό τομέα και η κατάργηση των Συλλογικών Συμβάσεων καθώς και η επέκταση των ελαστικών σχέσεων εργασίας. Επίσης, θα συζητηθούν οι νέες μειώσεις των κύριων και επικουρικών συντάξεων.«Η αξιολόγηση της πολιτικής στον τομέα της διοικητικής μεταρρύθμισης και της ηλεκτρονικής διακυβέρνησης». Θα ληφθούν αποφάσεις για τις μαζικές απολύσεις δημοσίων υπαλλήλων, για επέκταση της «εφεδρείας» και για το κλείσιμο δημόσιων οργανισμών και υπηρεσιών.«Θέματα που αφορούν τα άτομα με αναπηρία». Στο στόχαστρο της κυβέρνησης μπαίνουν οι αναπηρικές συντάξεις και οι νέες περικοπές στα κοινωνικά επιδόματα.</p>
<p>Παρεμβαίνοντας χτες στη συζήτηση που έχει ανοίξει ανάμεσα στα αστικά κόμματα που στηρίζουν την κυβέρνηση Παπαδήμου για το χρόνο της λήψης των νέων μέτρων, οι δύο υπουργοί Επικρατείας έσπευσαν ουσιαστικά να ξεκαθαρίσουν ότι τα μέτρα θα ληφθούν από την τρικομματική κυβέρνηση και όχι μετά τις εκλογές. «Τα μέτρα θα ψηφιστούν και από τα τρία κόμματα», τόνισε χτες ο Π. Καψής, και σημείωσε: «Δε νομίζω ότι θα ρίξει κανείς αυτή την κυβέρνηση εύκολα».</p>
<p>Ο ίδιος, δείχνοντας την αποφασιστικότητα της κυβέρνησης να επιτεθεί με λύσσα εναντίον του λαού, τόνισε ότι «αν χρειαστούν μέτρα για να προχωρήσει η δανειακή σύμβαση η κυβέρνηση θα τα πάρει». Αν τεθούν «τα πρόσθετα μέτρα ως προαπαιτούμενα για να προχωρήσει το νέο δάνειο» η κυβέρνηση θα τα ψηφίσει άμεσα, πρόσθεσε. «Αυτό που πρέπει να καταλάβουν όλοι είναι ότι είμαστε σε πόλεμο. Αν δεν υπογράψουμε τη συμφωνία, θα βρεθούμε εκτός ευρώ», σημείωσε ο ίδιος εντείνοντας τους εκβιασμούς σε βάρος των λαϊκών στρωμάτων και επιβεβαιώνοντας ότι ο πόλεμος είναι σε βάρος τους.</p>
<p>Προετοιμάζουν παράταση της συγκυβέρνησης</p>
<p>Εξάλλου, το έδαφος για παράταση της θητείας της κυβέρνησης του μαύρου μετώπου στρώνουν ένα μετά το άλλο κορυφαία κυβερνητικά στελέχη. Ο υπουργός Επικρατείας, Γ. Σταυρόπουλος, τόνισε ότι δεν υφίσταται συγκεκριμένη ημερομηνία διεξαγωγής εκλογών. «Οταν μια κυβέρνηση έχει ψήφο εμπιστοσύνης, μπορεί να κυβερνήσει όσο έχει ψήφο εμπιστοσύνης. Πουθενά στις προγραμματικές δηλώσεις δεν υπάρχει ημερομηνία εκλογών ούτε ο πρωθυπουργός έχει μιλήσει για συγκεκριμένη ημερομηνία».</p>
<p>Στο ίδιο πνεύμα και ο Π. Καψής σημείωσε: «Ο βίος της κυβέρνησης προσδιορίζεται από το έργο της. Οπως είπε ο κ. Σαμαράς, δεν είμαστε αγκαλιά με το ημερολόγιο. Το έργο προσδιορίζει το βίο. Ο,τι χρειαστεί θα γίνει από αυτή την κυβέρνηση. Δεν υπάρχει άλλη δυνατότητα. Δεν υπάρχει». Ο κυβερνητικός εκπρόσωπος άφησε ανοιχτό επίσης το ενδεχόμενο μελλοντικών αλλαγών στην κυβέρνηση λέγοντας πως «οι αρμοδιότητες του πρωθυπουργού ορίζονται από το Σύνταγμα». Ο πρωθυπουργός «αξιολογεί όλους τους υπουργούς και ανάλογα με την αξιολόγηση, θα κάνει τις ενέργειες που ο ίδιος θεωρεί ότι θα χρειαστούν».</p>
<p>Υπέρ της παράτασης της θητείας της κυβέρνησης Παπαδήμου, με στόχο την «ολοκλήρωση» του αντιλαϊκού της έργου, τάχτηκαν οι Γ. Παπανδρέου και Ε. Βενιζέλος, κατά τη διάρκεια της χτεσινής συνάντησής τους.</p>
