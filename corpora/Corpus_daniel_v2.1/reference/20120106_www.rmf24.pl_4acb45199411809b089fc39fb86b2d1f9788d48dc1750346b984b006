<p>Turysta zaginął na jeziorze Niegocin, poszukiwania przerwano</p>
<p>Sobota, 31 grudnia 2011 (13:16)</p>
<p>O zmroku przerwano poszukiwania 22-letniego turysty z Katowic, który po nocnej imprezie w ośrodku wypoczynkowym poszedł wykąpać się w jeziorze Niegocin i zaginął. Poszukiwania były bezskuteczne - poinformowała straż pożarna w Giżycku.</p>
<p>Jak powiedział st. asp. Ireneusz Tyszka z giżyckiej straży pożarnej, choć nie odnaleziono zaginionego mężczyzny, po zmroku ratownicy byli zmuszeni zakończyć poszukiwania. Prawdopodobnie w niedzielę zostaną wznowione.</p>
<p>W kilkugodzinnej akcji uczestniczyli policjanci, którzy przeczesywali brzegi jeziora. Pomagała im grupa nurków i strażacy na łodziach i pontonach, wyposażonych w sonary do badania dna zbiornika.</p>
<p>Przeszukaliśmy dokładnie nie tylko znaczny obszar dna zbiornika i ponad hektar trzcin, ale nawet oddaloną o ponad 600 m Ptasią Wyspę - powiedział Tyszka.</p>
<p>Znaleźli ubranie i ślady stóp na piasku</p>
<p>Wcześniej strażacy odnaleźli na plaży w Wilkasach nad Niegocinem pozostawione tam przez zaginionego ubranie i ślady bosych stóp na piasku, prowadzące w kierunku wody.</p>
<p>Jak powiedziała rzeczniczka warmińsko-mazurskiej policji Mariola Plichta, o zaginięciu 22-letniego studenta z Katowic zawiadomili w sobotę przed południem jego znajomi, którzy wraz z nim przyjechali spędzić sylwestra na Mazurach.</p>
<p>Z relacji świadków wynika, że mężczyzna oddalił się nad ranem z miejsca wspólnej zabawy i poszedł na plażę. Prawdopodobnie poszedł się kąpać - powiedziała policjantka.</p>
<p>W zatoce, przy której znaleziono rzeczy zaginionego, woda ma maksymalnie 1,5-2 m głębokości. Zdaniem Jarosława Sroki z mazurskiego WOPR, o tej porze roku nawet bardzo krótka kąpiel może skończyć się tragicznie. Woda ma temperaturę zaledwie 3-4 stopni, więc po kilku minutach następuje wychłodzenie organizmu - powiedział.</p>
<p>Tegoroczny grudzień jest pierwszym od wielu lat, gdy mazurskie jeziora nie zamarzły. Ratownicy z WOPR nadal trzymają łodzie w gotowości na wodzie. Wykorzystywane zimą poduszkowce stoją jeszcze w hangarach.</p>
