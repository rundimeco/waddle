<p>Słaby rok na GPW: dwie spółki z WIG20 na plusie</p>
<p>Wśród dwudziestu największych spółek notowanych na warszawskiej giełdzie tylko dwie w ciągu minionych dwunastu miesięcy dały zarobić inwestorom. Rekordzistą wzrostu jest PGNiG, którego akcje podrożały o 15 proc. Rekordzistą spadków - PBG, którego akcje potaniały o 66 procent
Mijający rok nie był najlepszy dla warszawskiej giełdy. Wśród największych spółek notowanych na warszawskim parkiecie w ciągu ostatnich dwunastu miesięcy akcje zaledwie dwóch zyskały na wartości. Na plus wyróżnił się gazowy gigant PGNiG, którego stopa zwrotu przekroczyła 15 proc. Zyskały, choć znacznie mniej (+3,36 proc.) akcje Telekomunikacji Polskiej.</p>
<p>Główny analityk CDM Pekao Wojciech Białek ocenił, że gdyby na początku 2011 r. typować listę spółek, które mają szanse na wzrosty, to PGNiG i TPSA znalazłby się w tym gronie. - Rynek bojąc się, że znajdujemy się w początkowej fazie dłuższego spowolnienia, kryzysu wybierał spółki o maksymalnie defensywnym charakterze, czyli o niskiej wrażliwości na cykliczne wahania na rynku. Branża telekomunikacyjna jest branżą najmniej podatną na te wahania, podobnie jak PGNiG - powiedział Białek.</p>
<p>Pozostałe największe spółki notowane na GPW straciły na wartości. Rekordzistą spadków był spółka z branży budowlanej - PBG. Jej akcje potaniały w ciągu roku o ponad 66 proc., do 71 zł (z 213 zł).</p>
<p>Mocno przecenione zostały też akcje innej spółki z branży budowlanej - GTC. Jej papiery potaniały przez rok o ponad 61 proc., do ok. 9 zł.</p>
<p>- To może być zaskoczeniem, bo koniunktura w budownictwie nie jest najgorsza. Mogły tu jednak odgrywać rolę wspomnienia z lat 2007-2009, kiedy budownictwo było sektorem, który poległ na całej linii. Inwestorzy, którzy zakładali, że kryzys w strefie euro stanowi preludium do katastrofy podobnej do tej z lat 2007-2009 pozbywali się aktywów, które wtedy mocno traciły - powiedział analityk CDM Pekao.</p>
<p>W tym roku słabo radziły sobie też spółki z branży finansowej. Akcje Banku Handlowego potaniały o ponad 26 proc., BRE Banku o przeszło 17 proc., Getin Holding - o 38 proc., Pekao SA - o 21 proc., a PKO BP - o 25 proc. Wojciech Białek ocenił, że powodem przeceny akcji banków należy doszukiwać się poza granicami Polski. Kryzys w strefie euro odbił się bowiem negatywnie na kondycji europejskich banków, które są właścicielami polskich spółek córek.</p>
<p>- Choroba zachodnioeuropejskich banków, spółek-matek, tłumaczy przeceny akcji polskich banków. Nasz sektor bankowy prezentuje się wyjątkowo dobrze na tle tego, co się dzieje w Europie. Mimo to obawy inwestorów, że słabe spółki-matki będą ciągnąć w dół spółki-córki pewnie zaważyły na ostrożności inwestorów w stosunku do polskich banków - ocenił analityk.</p>
<p>Podobnego zdania jest Michał Konarski, analityk sektora bankowego z Wood&Company;, który powiedział, że inwestorzy reagowali negatywnie na polski sektor finansowy, mimo że kondycja polskich banków jest dobra. - Polska nie jest odizolowaną wyspą, inwestorzy reagowali na to, co się działo na Zachodzie, stąd przeceny - powiedział analityk.</p>
<p>Konarski dodał, że przyszłym roku spodziewane jest spowolnienie gospodarki, które będzie miało wpływ na sytuację sektora finansowego, co może nadal odbijać się na notowaniach banków.</p>
<p>Pod kreską rok kończą też spółki wydobywcze. Jastrzębska Spółka Węglowa od debiutu w lipcu potaniała o 38 proc., akcje KGHM zostały przecenione przez 12 miesięcy o niemal 34 proc., a Bogdanka potaniała o 5,4 proc.</p>
