<p>Ιός H1N1 Αυξάνονται οι περιπτώσεις ναρκοληψίας που συνδέονται με το εμβόλιο</p>
<p>ΓΕΝΕΥΗ</p>
<p>Τουλάχιστον 12 χώρες έχουν αναφέρει πιθανή σύνδεση μεταξύ της χορήγησης ενός εμβολίου για τη νέα γρίπη και ναρκοληψίας, μιας σπάνιας διαταραχής του ύπνου κατά την οποία το άτομο κοιμάται ξαφνικά και απρόσμενα. Αυτό επιβεβαίωσαν υπεύθυνοι του Παγκόσμιου Οργανισμού Υγείας (ΠΟΥ) και συμπλήρωσαν ότι θα ακολουθήσει περαιτέρω διερεύνηση σχετικά με τη σύνδεση του πανδημικού εμβολίου Pandemrix της εταιρείας GlaxoSmithKline (GSK) με τη διαταραχή.</p>
<p>Ο ΠΟΥ έχει ήδη λάβει 52 αναφορές σχετικά με εμφάνιση ναρκοληψίας σε παιδιά που έλαβαν το συγκεκριμένο εμβόλιο στη Φινλανδία, ενώ περιπτώσεις της διαταραχής έχουν επίσης αναφερθεί μετά τη λήψη του εμβολίου στη Σουηδία, στην Ισλανδία και στη Βρετανία. Σύμφωνα με τους αρμοδίους του Οργανισμού σε αυτές τις τρεις χώρες καταγράφονται και τα περισσότερα περιστατικά ναρκοληψίας - οι υπεύθυνοι δεν αποκάλυψαν ποιες είναι οι άλλες εννέα χώρες που έχουν αναφέρει περιπτώσεις ναρκοληψίας μετά τη λήψη του Pandemrix.</p>
<p>Σημειώνεται ότι το όλο θέμα προέκυψε μετά από πρόσφατη έρευνα στη Φινλανδία, από την οποία φάνηκε ότι παιδιά που είχαν λάβει το Pandemrix είχαν εννέα φορές περισσότερες πιθανότητες να εμφανίσουν ναρκοληψία σε σύγκριση με άλλα που δεν είχαν εμβολιαστεί.</p>
<p>Μετά τη δημοσιοποίηση αυτής της έρευνας ειδική επιτροπή του ΠΟΥ προχώρησε σε ανασκόπηση των διαθέσιμων στοιχείων. Στις σημερινές ανακοινώσεις τους οι υπεύθυνοι του Οργανισμού τόνισαν ότι θα συνεχίσουν να παρακολουθούν στενά την κατάσταση. Προσέθεσαν ότι δεν έχει προκύψει σύνδεση με ναρκοληψία σε ό,τι αφορά τη λήψη άλλων εμβολίων για τη γρίπη.</p>
<p>«Δεν φαίνεται να αποτελεί γενικευμένο παγκόσμιο φαινόμενο η εμφάνιση ναρκοληψίας μετά από εμβολιασμό για την πανδημική γρίπη»</p>
<p>υπογράμμισαν οι αρμόδιοι του ΠΟΥ και προσέθεσαν ότι το γεγονός αυτό περιπλέκει ακόμη περισσότερο τα πράγματα σχετικά με το αίτιο της εμφάνισης της διαταραχής στη Φινλανδία. Πάντως μια πρώτη μελέτη μαρτυρεί ότι ίσως κρύβονται γενετικοί παράγοντες πίσω από την αύξηση των περιπτώσεων ναρκοληψίας στα παιδιά της Φινλανδίας. Οι ειδικοί του ΠΟΥ μελέτησαν τις περιπτώσεις 22 ατόμων που εμφάνισαν τη διαταραχή μετά από εμβολιασμό με το Pandemrix και εντόπισαν στο σύνολό τους ένα γονίδιο που σχετίζεται με την εκδήλωση ναρκοληψίας.</p>
