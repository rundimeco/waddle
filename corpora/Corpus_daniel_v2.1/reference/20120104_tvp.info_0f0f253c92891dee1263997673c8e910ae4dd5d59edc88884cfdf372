<p>PiS chce odwołania ministra zdrowia</p>
<p>15:15</p>
<p>03.01.2012</p>
<p>Klub PiS złoży wniosek o wotum nieufności wobec ministra zdrowia Bartosza Arłukowicza. Krytykuje go za sytuację w służbie zdrowia po wejściu w życie ustawy refundacyjnej i nowej listy leków refundowanych. PiS domaga się też odwołania Rzecznika Praw Pacjenta. Z kolei Rafał Grupiński zapowiada, że Platforma Obywatelska będzie broniła swojego ministra.</p>
<p>– W dziedzinie zdrowia od początku roku mamy festiwal chaosu, bałaganu i zaniechań ze strony rządu – powiedział rzecznik PiS Adam Hofman na wtorkowej konferencji prasowej w Sejmie.</p>
<p>Z kolei szef sejmowej komisji zdrowia Bolesław Piecha (PiS) podkreślał, że Arłukowicz pełni swoją funkcję krótko, ale „miał świadomość, jakie stanowisko obejmuje, wiedział, jak wyglądają przygotowania do wdrożenia ustawy refundacyjnej i znał zastrzeżenia lekarzy, pacjentów i aptekarzy wobec tych przepisów”.</p>
<p>- Zalegitymizował knot prawny, jakim jest ustawa refundacyjna. (...) Uważamy, że jest współodpowiedzialny za powstały bałagan. Próba przerzucania odpowiedzialności na »czarnego luda«, czyli koncerny farmaceutyczne, a to na lekarzy, a to na aptekarzy, a to na stowarzyszenia pacjentów naszym zdaniem jest demagogią i zwykłym nadużyciem – ocenił szef sejmowej komisji zdrowia.</p>
<p>Niezdany egzamin Arłukowicza?</p>
<p>Piecha podkreślił, że to minister zdrowia ponosi odpowiedzialność przed pacjentami za zaistniałą sytuację. – Tego egzaminu pan minister Arłukowicz nie zdał. Zabrakło mu odwagi, żeby nawiązać do tego, co postulował jeszcze kilka miesięcy temu, że te rozwiązania są złe – powiedział.</p>
<p>Wniosek o uchwalenie wotum nieufności w formie pisemnej może złożyć do marszałka Sejmu grupa co najmniej 69 posłów.</p>
<p>Wniosek o odwołanie Rzecznika Praw Pacjenta</p>
<p>Hofman poinformował ponadto, że szef klubu PiS Mariusz Błaszczak zwrócił się w piśmie do premiera Donalda Tuska z wnioskiem o odwołanie Rzecznika Praw Pacjenta Krystyny Kozłowskiej, za to, że – jak mówił – „radziła pacjentom, by szukali przyjaznego aptekarza”.</p>
<p>Kozłowska w poniedziałek mówiła, by pacjenci, którym aptekarz nie chce uznać recepty bez określonego poziomu refundacji, poszukali innej apteki, w której farmaceuta będzie „bardziej ludzki” i wyda lek ze zniżką.</p>
<p>„Słowa te świadczą o niekompetencji pani rzecznik, swoistym zaniechaniu w wykonywaniu przez nią swoich obowiązków ustawowych oraz braku społecznej wrażliwości”– napisał Błaszczak do Tuska.</p>
<p>Politycy PiS wyrazili nadzieję, że inne opozycyjne kluby sejmowe oraz posłowie PSL poprą wniosek o wotum nieufności wobec Arłukowicza.</p>
<p>„Będziemy bronić ministra Arłukowicza”</p>
<p>– Naszym zadaniem jest wspierać zmiany, które mają poprawić sytuację pacjentów. Wspieramy reformy, wspieramy naszych ministrów. Będziemy oczywiście bronić ministra Arłukowicza – oświadczył Rafał Grupiński, szef klubu Platformy Obywatelskiej, który broni ministra przed zarzutami ze strony opozycyjnych partii.</p>
<p>Zdaniem Grupińskiego należało się spodziewać, że opozycja będzie chciała wykorzystać silny opór środowiska lekarskiego wobec zmian. Ocenił też, że Arłukowicz „robi to, co jest dzisiaj możliwe do zrobienia” i podkreślił, że minister nie zrzuca winy na swoją poprzeniczkę – Ewę Kopacz, co byłoby „łatwym rozwiązaniem intelektualnym.</p>
<p>Szef klubu PO przypomniał też, że przełom roku od dawna wykorzystywany jest przez silne lobby lekarskie na rzecz uzyskania korzystnych dla tego środowiska rozwiązań – Porozumienie Zielonogórskie prawie co roku stawiało swoje żądania, jeśli chodzi na przykład o kontrakty – podkreślił.</p>
<p>Pytany czy resort zdrowia ponosi odpowiedzialność za chaos informacyjny, odparł, że w przypadku akcji informacyjnych nie ma sytuacji, kiedy czegoś nie można zrobić lepiej – Myślę, że tak jest i teraz. Ale też trzeba pamiętać, że z jednej strony szczególnie media cierpiały na brak ministerialnego głosu w okresie międzyświątecznym, a z drugiej minister od rana do nocy siedział na negocjacjach ze środowiskami aptekarskimi i lekarskimi. Choć oczywiście z drugiej strony myślę, że inne służby ministerialne mogły w tej sprawie wykonać nieco więcej pracy – ocenił Grupiński.</p>
