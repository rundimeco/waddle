<p>Ολοι στην παναττική απεργία στο δρόμο των χαλυβουργών</p>
<p>Μετά τα ΕΚ Αθήνας, Πειραιά και Λαυρίου, απόφαση για παναττική απεργία πήρε χτες και το Εργατικό Κέντρο Θριασίου</p>
<p>«Στις 17 Γενάρη να μην γυρίσει γρανάζι. Να μην μπει εργάτης για δουλειά στην Αττική».</p>
<p>Με αυτό το σύνθημα η Γραμματεία Αττικής του Πανεργατικού Αγωνιστικού Μετώπου καλεί τους εργαζόμενους του Λεκανοπεδίου να δώσουν απάντηση στην επίθεση της εργοδοσίας, να ακολουθήσουν το δρόμο που δείχνουν οι εργάτες της Χαλυβουργίας.</p>
<p>Οι ταξικές δυνάμεις εντείνουν τις προσπάθειές τους για την προετοιμασία της απεργίας που ήδη προκήρυξαν τα Εργατικά Κέντρα Αθήνας, Πειραιά και Λαυρίου. Χτες, απόφαση για απεργία στις 17 Γενάρη πήρε και το Εργατικό Κέντρο Θριασίου.</p>
<p>Στην ανακοίνωσή του, ενόψει της παναττικής απεργίας το ΠΑΜΕ, σημειώνει:</p>
<p>«Εργαζόμενοι-ες, άνεργοι-ες, νέοι-ες,</p>
<p>Ολοι και όλες στην παναττική πανεργατική απεργία στις 17 Γενάρη και στη συγκέντρωση του ΠΑΜΕ στην Ομόνοια στις 11π.μ.</p>
<p>Να "νεκρώσουμε" κάθε τόπο δουλειάς σε όλο το Λεκανοπέδιο, να πλημμυρίσουν οι δρόμοι με ανθρώπους του μόχθου.</p>
<p>Να ξεπεράσουμε την εργοδοτική τρομοκρατία, τις απειλές και τους εκβιασμούς της κυβέρνησης του μαύρου μετώπου και των δυνάμεών τους στο συνδικαλιστικό κίνημα.</p>
<p>Καλούμε τα συνδικάτα, τις Επιτροπές Αγώνα, τις Σωματειακές Επιτροπές να πάρουν την προετοιμασία, την οργάνωση και την επιτυχία της απεργίας στα χέρια τους. Να μη λείψει εργάτης και εργάτρια. Σε κάθε χώρο δουλειάς να γίνουν τώρα συνελεύσεις και να παρθούν συλλογικές αποφάσεις για μαζική συμμετοχή στην απεργία και την κλιμάκωση του αγώνα.</p>
<p>Ο δικός τους πλούτος εξαρτάται από τη δική μας φτώχεια.</p>
<p>Το μαύρο μέτωπο της συγκυβέρνησης (ΠΑΣΟΚ, ΝΔ, ΛΑ.Ο.Σ.), με τις "ευλογίες" της ΕΕ, του ντόπιου κεφαλαίου και την ολόπλευρη στήριξη των αστικών ΜΜΕ, φέρνει νέα μέτρα, εξαθλιώνει ακόμα περισσότερο τη λαϊκή οικογένεια, εντείνει την ιδεολογική τρομοκρατία, απειλεί και εκβιάζει. Οι βιομήχανοι ζητούν και άλλα μέτρα. Απαιτούν νέες παρεμβάσεις στις συλλογικές συμβάσεις, με δραστική μείωση των μισθών κι επιδομάτων, ζητούν ακόμα μεγαλύτερη ευελιξία, δραστικές περικοπές στις εργοδοτικές εισφορές για την ασφάλιση (προτείνουν για αρχή -10%), νέες φορολογικές ελαφρύνσεις.</p>
<p>Η επίθεση δεν καίει το σπίτι του διπλανού μας. Η ανεργία, οι απολύσεις, η φτώχεια βρίσκονται σε κάθε σπίτι και συνεχώς θα μεγαλώνουν. Η μαζική απλήρωτη εργασία και η επίθεση σε όλους τους κλάδους, αυξάνεται.</p>
<p>Δεν αντέχουμε. Δεν μας αξίζει τέτοια ζωή.</p>
<p>Σε αυτήν την κλιμακούμενη επίθεση υπάρχει διέξοδος. Η λύση δεν είναι η υποταγή, ούτε να σιχτιρίζουμε από απόσταση για το κακό το ριζικό μας. Οι εργαζόμενοι στην Ελληνική Χαλυβουργία βρίσκονται σε απεργία πάνω από δύο μήνες. Αρνήθηκαν να υποταχτούν στην εκ περιτροπής εργασία, στους μισθούς των 500 ευρώ, στην τρομοκρατία και στις μαζικές απολύσεις. Δείχνουν το δρόμο.</p>
<p>Η επίθεση του Βιομήχανου Μάνεση της Ελληνικής Χαλυβουργίας στα εργατικά δικαιώματα δεν αφορά μόνο τους χαλυβουργούς. Μας αφορά όλους. Ο Μάνεσης λειτουργεί ως πιλότος στη συντονισμένη επίθεση της εργοδοσίας σε κάθε δικαίωμα της εργατικής τάξης, επιχειρεί να υλοποιήσει τα όσα έχει αποφασίσει η τάξη του για κάθε κλάδο και εργατικό χώρο.</p>
<p>Η απεργία πρέπει να αποτελέσει έμπρακτη απάντηση στη γενικευμένη επίθεση της εργοδοσίας σε κάθε τόπο δουλειάς και ταυτόχρονα εκδήλωση αλληλεγγύης πέρα από τους χαλυβουργούς και στους εργαζόμενους που βρίσκονται όλο αυτό το διάστημα σε πολυήμερες κινητοποιήσεις σε δεκάδες τόπους δουλειάς.</p>
<p>Η καλύτερη αλληλεγγύη στον αγώνα των απεργών χαλυβουργών, είναι να πολλαπλασιαστούν οι χαλυβουργίες, να ακολουθήσουν το παράδειγμά τους εργαζόμενοι και σωματεία σε επιχειρήσεις και κλάδους. Κάθε εργατικός χώρος να γίνει κάστρο αντίστασης.</p>
<p>Δεν έχουμε άλλη επιλογή. `Η θα σκύψουμε το κεφάλι και θα δεχθούμε να δουλεύουμε μόνιμα για 500 ευρώ, μισοάνεργοι, άνεργοι και χωρίς δικαιώματα για να σωθούν τα κέρδη των μονοπωλίων και η ΕΕ ή θα μπούμε σε νέους αγώνες για ανατροπή της βάρβαρης αντιλαϊκής πολιτικής.</p>
<p>Ολοι μαζί να ορθώσουμε τείχος αντίστασης. Να υπερασπιστούμε τις κλαδικές Συλλογικές Συμβάσεις Εργασίας. Να αποτρέψουμε τη μετατροπή των χώρων δουλειάς σε γαλέρες με την πλήρη διάλυση των εργασιακών σχέσεων. Να σταματήσουμε την απλήρωτη εργασία. Να παρεμποδίσουμε και να αποτρέψουμε τις απολύσεις. Να δυναμώσει ο αγώνας για την κατάργηση των χαρατσιών και τη φοροληστεία.</p>
<p>Να υπερασπιστούμε τα παιδιά μας, που τα θέλουν να δουλεύουν για ένα κομμάτι ψωμί. Να διεκδικήσουμε μέτρα προστασίας των ανέργων. Να αποτρέψουμε την πλήρη διάλυση του Κοινωνικού - Ασφαλιστικού συστήματος.</p>
<p>Μαζί με το ΠΑΜΕ για ενιαίο μέτωπο αντίστασης παντού, στα εργοστάσια, σε κάθε χώρο δουλειάς και γειτονιά, στα σχολειά και στα χωριά απέναντι στην κλιμάκωση του πολέμου εργοδοσίας, κυβέρνησης, ΕΕ. Μαζί με το ΠΑΜΕ για ένα ρωμαλέο, αποφασισμένο κίνημα ρήξης και ανατροπής.</p>
<p>Ο εργοδοτικός συνδικαλισμός πιστός στο θεό της ανταγωνιστικότητας της οικονομίας, είναι έτοιμος να συμβάλει στη νέα επίθεση που δεχόμαστε, δίνει γη και ύδωρ στην εργοδοσία, λέει μεγάλα λόγια και στην πράξη σε δεκάδες τόπους δουλειάς βάζει πλάτη στην εργοδοσία (π.χ. Χαλυβουργία Βόλου).</p>
<p>Ολοι στο δρόμο των απεργών χαλυβουργών. Να σειστεί η Αθήνα!</p>
<p>Κάτω η κυβέρνηση της πλουτοκρατίας, των άγριων χαρατσιών και της φοροληστείας. Εκλογές τώρα!</p>
<p>Να τιμωρηθούν από τους εργαζόμενους και να πληρώσουν σκληρά το ΠΑΣΟΚ, η Ν.Δ. και ο ΛΑ.Ο.Σ.</p>
