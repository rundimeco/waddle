<p>Krótkie fryzury na zimę 2012</p>
<p>Nie ma lepszego czasu na decyzję o cięciu jak zima – zmęczone po lecie, przesuszone przez czapki, basen i ogrzewanie włosy po skróceniu odzyskują życie. No a mycie i suszenie w mroźne poranki przestają być problemem…</p>
<p>Zachęcamy do naszego przeglądu sześciu wspaniałych zimowych krótkich fryzurek wybranych zgodnie z zasadą: “dla każdego coś miłego”. Bo krótkie włosy nie muszą oznaczać ani golenia, ani chłopczycy, ani miesięcy tortur podczas odrastania, ani nawet wymagającej stylizacji. Wystarczy więc zdecydować na czym nam tak naprawdę zależy…</p>
<p>Czarny Piotruś… Pan</p>
<p>Niezwykle kobieca fryzurka z długą grzywą spadającą na czoło i długim karczkiem zakrywającym szyję. Taka długość pozostawia szerokie możliwości stylizacyjne i pozwala dość szybko odhodować włosy, zaś dwukierunkowe czesanie (grzywka na czoło, reszta do boku) stwarza niezwykle ciekawy retro styl nie wymagający wbrew pozorom wiele czesania.</p>
<p>Okrągły bob</p>
<p>To propozycja bardzo elegancka, klasyczna, wspaniale pasująca okrągłym i owalnym twarzom i nie wymagająca wcale gęstych włosów, a jedynie cierpliwości z prostowaniem. Cięcie musi być bardzo precyzyjne, zaś kolor zadbany i najlepiej dwutonowy, ale potem wystarczy już tylko myć, prostować i nabłyszczać. To idealne uczesanie jeśli chcemy się bawić w modne tego roku kolorowe pasemka…</p>
<p>Elviska?</p>
<p>Czyli coś dla posiadaczek kręconych, trudnych do kontroli włosów, na których wyszukane cieniowanie i geometryczne linie nie mają szans. Kark jest mocno wystrzyżony, szyja zaakcentowana, zaś cały urok tworzy burza nieokiełznanych loków, które zalotnie spadają twarz. Skręty warto wzmocnić na piankę i lakier, aby widoczne były oddzielne kosmyki, a nie efekt siana.</p>
Motocyklistka</p>
<p>To fryzura bardziej wyszukana i wymagająca tak większej wprawy fryzjerskiej, jak i stylizacji oraz regularnego odświeżania. Wysiłek jednak popłaca, bo nowoczesny kształt w połączeniu z ciekawym kolorem tworzy postać kobiety zdecydowanej, luksusowej, seksownie nowoczesnej. Na uwagę zasługuje zwłaszcza idealnie prosta grzywka dodająca twarzy ostrości oraz dłuższe pejsy łagodzące surowość geometrii.</p>
<p>Wstydliwa</p>
<p>Kolejna ciekawa propozycja - tym razem dla kobiet, które są gotowe na radykalną zmianę i nie planują od razu dawać włosom odrastać. Całość obstrzyżona jest na bardzo krótkiego, okrągłego boba z wystrzępioną subtelnie grzywką… byłaby nudna, gdyby nie asymetryczna “firanka” cieniowana od ucha w kierunku brody.</p>
<p>Niegrzeczna</p>
<p>I na koniec fryzurka dla szalonych duchem, chłopczyc i wiecznie młodych kobiet. Intensywne cieniowanie od czubka głowy tworzy ciekawego boba z wrażeniem objętości, zaś układanie zakręcające w jedną stronę nadaje twarzy przyjemnej zadziorności. Warto zwrócić uwagę, że poszczególne pasma włosów są dość ostro i tępo wystrzyżone, nie tworząc typowej gradacji, ale raczej schodki – to klucz do nowoczesności tego cięcia.</p>
