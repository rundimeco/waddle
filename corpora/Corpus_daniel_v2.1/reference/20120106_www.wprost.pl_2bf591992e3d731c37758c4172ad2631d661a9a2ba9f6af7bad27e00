<p>Powstaje najnowocześniejsza biblioteka w kraju</p>
<p>2011-12-29 09:13</p>
<p>Centrum Informacji Naukowej i Biblioteka Akademicka - jedna z najnowocześniejszych tego typu placówek w kraju - zostanie otwarta dla studentów, wykładowców oraz mieszkańców Katowic w najbliższym semestrze letnim. Inwestorzy już przystąpili do wyposażania wnętrz obiektu.</p>
<p>Na siedmiu poziomach czytelnicy i pracownicy biblioteki będą mieli do dyspozycji 300 komputerów. Każda z 800 tys. książek, jakie w pierwszym etapie zostaną przeniesione do nowoczesnego obiektu, została już wyposażona w czip. Dostępne na terenie obiektu czytniki pozwolą czytelnikowi dotrzeć do informacji na temat zawartości książki oraz wypożyczyć ją bez udziału bibliotekarza. Wystarczy przyłożyć książkę i kartę biblioteczną do skanera, który będzie znajdował się przy wyjściu z gmachu.</p>
<p>- Książki będzie można odszukać samodzielnie, według wskazówek jakie pojawią się na regałach oraz po wyszukaniu odpowiednich informacji w komputerze. Takie rozwiązanie pozwoli także na samodzielnie buszowanie po księgozbiorze  - powiedziała rzecznik Centrum Informacji Naukowej i Biblioteki Akademickiej, Jadwiga Witek. Gmach został ukończony przez wykonawcę pół roku przed terminem, dlatego jeszcze przed końcem 2011 roku uczelnie przystąpiły do wyposażania obiektu w meble oraz niezbędny sprzęt.</p>
<p>Cała inwestycja - wspólne przedsięwzięcie Uniwersytetu Śląskiego oraz Uniwersytetu Ekonomicznego - zostanie otwarta w semestrze letnim. Jej koszt to 80 mln zł, z czego prawie 53 mln zł wyłożył Europejski Fundusz Rozwoju Regionalnego. Poza UE i uczelniami projekt współfinansują również samorząd województwa śląskiego, miasto Katowice oraz Ministerstwo Nauki i Szkolnictwa Wyższego.</p>
