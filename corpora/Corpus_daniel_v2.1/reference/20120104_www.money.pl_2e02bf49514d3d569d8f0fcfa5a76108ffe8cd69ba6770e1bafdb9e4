<p>GPW: Blue chipy przebijają się ponad 2200 punktów</p>
<p>2012-01-03 17:50</p>
<p>Od kilkunastu lat analizuje procesy zachodzące w gospodarce i na rynkach finansowych. Zwolennik inwestowania w dłuższym horyzoncie czasowym.GPW: Blue chipy przebijają się ponad 2200 punktów</p>
<p>Autor: Arkadiusz Droździel</p>
<p>Wyraźne wzrosty na giełdach za Oceanem oraz dobre nastroje panujące na parkietach w Europie przyczyniły się do drugiej z rzędu wzrostowej sesji w tym roku na GPW.</p>
<p>To głównie zasługa warszawskich blue chipów, których indeks wzrósł o pół procent i dzięki temu zakończył dzień powyżej 2200 punktów. Również indeksy małych i średnich spółek zdołały ostatecznie wyjść na niewielkie plusy.</p>
<p>Zobacz jak zmieniały się indeksy na GPW</p>
<p>Do zakupów akcji w końcówce sesji inwestorów zachęciła postawa giełd za Oceanem. Tamtejsze indeksy zyskują około dwa procent, dyskontując wczorajsze pokaźne wzrosty w Europie (wczoraj na Wall Street mieli wolne). Dodatkowo pozytywnie podziałała informacja o lepszych od oczekiwań nastrojach wśród amerykańskich przedsiębiorców.</p>
<p>We wcześniejszej fazie sesji inwestorzy dobrze odebrali informację o udanej aukcji sprzedaży papierów skarbowych przez Belgów oraz zdecydowanej poprawie oczekiwań co do przyszłości wśród szwajcarskich przedsiębiorców.</p>
<p>Spośród posiadaczy akcji blue chipów najwięcej powodów do zadowolenia mają akcjonariusze BRE Banku, Kernela, i JSW, którzy zarobili 4-5 procent. Niezbyt dobrze będą ją natomiast wspominać posiadacze papierów PGNiG i Getinu, którzy stracili 3-4 procent.</p>
<p>Amerykanie dają nadzieję inwestorom z GPW</p>
<p>Arkadiusz Droździel, godz. 16:05</p>
<p>Nieco lepsze niż się spodziewano nastroje panujące wśród amerykańskich przedsiębiorców dają nadzieję, że indeks największych spółek z GPW zakończy dzień powyżej 2200 punktów.</p>
<p>Od początku dzisiejszej sesji WIG20 walczy o to. W środkowej części handlu - po dobrych danych z gospodarki szwajcarskiej oraz udanej aukcji sprzedaży obligacji belgijskich - indeks utrzymywał się kilka punktów powyżej tego poziomu. Klika minut po starcie handlu za Oceanem, gdzie tamtejsze indeksy rozpoczęły dzień od solidnych plusów, w Warszawie zapał do zakupów akcji blue chipów wyraźnie osłabł. Inwestorzy najprawdopodobniej zaczęli realizować zyski wypracowane na bazie oczekiwań dobrego startu giełd w USA.</p>
<p>Sprawdź zachowanie WIG20 na żywo</p>
<p>I również końcówka sesji na GPW i w Europie będzie zależeć od zainteresowania zakupami akcji na Wall Street. A to nie powinno osłabnąć. Po raz kolejny w ostatnim czasie gospodarka amerykańska pozytywnie bowiem zaskoczyła. Tym razem okazało się, że przedsiębiorcy z sektora produkcyjnego zza Oceanu lepiej oceniają przyszłość niż przed miesiącem. Indeks mierzący nastroje panujące wśród nich - ISM Manufacturing - wzrósł z 52,7 punktów w grudniu do 53,9 punktów w styczniu. Analitycy oczekiwali wyniku na poziomie 53,2 punktów.</p>
<p>Wśród spółek z WIG20 najlepiej radzą sobie akcje JSW Kernela i BRE Banku, które zyskują około 3 procent. Na drugim biegunie znajdują się papiery PGNIG - spadek o ponad 3 procent i Lotosu około 3 procent.</p>
