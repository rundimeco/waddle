<p>Κρέμονται από τα χείλη του γκουρού των επενδύσεων</p>
<p>Θεσμός η ετήσια γενική συνέλευση της εταιρείας του Γουόρεν Μπάφετ ΤΑ ΝΕΑ - THE INDEPENDENTΔΗΜΟΣΙΕΥΘΗΚΕ: Τετάρτη 04 Ιανουαρίου 2012</p>
<p>Κάθε χρόνο περισσότεροι από 40.000 επενδυτές από όλο τον κόσμο ταξιδεύουν στις αμερικανικές μεσοδυτικές Πολιτείες για να ακούσουν τον άνθρωπο που αποκαλούν Θαύμα της Ομαχα, τον γκουρού των επενδύσεων Γουόρεν Μπάφετ. Η ετήσια γενική συνέλευση των μετόχων της εταιρείας του, της Berkshire Hathaway, δικαίως έχει αποκτήσει το όνομα Γούντστοκ του Καπιταλισμού.</p>
<p>Η συνάντηση για το 2011 έγινε τον Απρίλιο στην Ομαχα, σε ένα στάδιο όπου συνήθως γίνονται συναυλίες ροκ συγκροτημάτων. Εκεί, μόλις 27 μέτοχοι είχαν την ευκαιρία να υποβάλουν ερώτηση στο είδωλό τους και αισθάνθηκαν σαν αυτούς που κερδίζουν το λαχείο.</p>
<p>Εξι από αυτούς προέρχονταν από τη Fidelity Investments, που εκπροσωπήθηκε στη γενική συνέλευση από τουλάχιστον 40 αναλυτές και διαχειριστές κεφαλαίων. Είχαν καταστρώσει σχέδιο πώς θα αυξήσουν τις πιθανότητές τους να πάρουν το μικρόφωνο και το πέτυχαν παίρνοντας περισσότερους λαχνούς. Τώρα ο 81χρονος Γουόρεν Μπάφετ επανεξετάζει το σύστημα της κλήρωσης, το οποίο χρησιμοποιείται για να επιλεγούν όσοι θα υποβάλουν ερωτήσεις.</p>
<p>Η Fidelity, με έδρα τη Βοστώνη, στέλνει δεκάδες νέους εργαζομένους της στις ετήσιες γενικές συνελεύσεις της Berkshire Hathaway για να εκπαιδευτούν στη φιλοσοφία του Μπάφετ, που επικεντρώνεται σε σταθερές, μακροπρόθεσμες επενδύσεις.</p>
<p>Ο επενδυτικός βραχίονας της εταιρείας έχει αποκτήσει το 2% της εταιρείας του Γουόρεν Μπάφετ, οπότε η ετήσια γενική συνέλευση είναι μοναδική ευκαιρία για να συναντήσει κάποιος από κοντά τον γκουρού.</p>
<p>Η ικανότητα των στελεχών της Fidelity να πάρουν στα χέρια το μικρόφωνο για να κάνουν ερωτήσεις παρέμενε μυστικό επειδή μέχρι τώρα τους εζητείτο να αναφέρουν μόνο το όνομά τους και την πόλη από όπου προέρχονται και όχι τον εργοδότη τους.</p>
