<p>Στοχοποιούν τους ταξικούς αγώνες</p>
<p>Τους αγώνες των εργατών στη Ναυπηγοεπισκευαστική Ζώνη επικαλούνται εφοπλιστές και συγκυβέρνηση του «μαύρου μετώπου» ως ...αιτία για το γεγονός ότι δεν κατασκευάζουν ούτε κουπί σε κανένα ναυπηγείο της χώρας. Αυτό ανέφερε χτες ο υφυπουργός Ναυτιλίας, Αδ. Γεωργιάδης, στη διάρκεια συνάντησής του με τους ναυτιλιακούς συντάκτες, πριν από την οποία - όπως ανέφερε - είχε συνάντηση με το Διοικητικό Συμβούλιο της Ενωσης Ελλήνων Εφοπλιστών (ΕΕΕ) στα γραφεία της Ενωσης.</p>
<p>Οπως δήλωσε προκλητικά ο υφυπουργός, για το γεγονός ότι δεν κατασκευάζουν οι εφοπλιστές εδώ κανένα πλοίο η ...εξήγηση είναι η εξής: «Η ΕΕΕ μας είπε ότι το πρόβλημα είναι ότι μία απεργία θα κρατήσει το πλοίο στη Ζώνη για περισσότερο από τον προβλεπόμενο χρόνο. Κανείς δεν δέχεται να μοιράζεται τα πλοία του με τρίτους. Δεν το ζουν πουθενά αλλού στον κόσμο. Το κόστος των εργασιών ετέθη αλλά ήταν δευτερεύον θέμα. Θεωρούν τους τεχνίτες της Ζώνης μακράν τους καλύτερους στον κόσμο».</p>
<p>Την ίδια στιγμή, βέβαια, οι εφοπλιστές από τα νέα συμβόλαια που έκλεισαν το 11μηνο του 2011 για την κατασκευή 163 πλοίων, αξίας 8,517 δισ. δολαρίων, δεν κατασκευάζουν ούτε βάρκα στα ναυπηγεία, όπως, για παράδειγμα, του Σκαραμαγκά και της Ελευσίνας, όπου με ευθύνη των δυνάμεων του συμβιβασμού, ΠΑΣΚΕ, ΔΑΚΕ, στα σωματεία, δεν έχει γίνει απεργία εδώ και χρόνια.</p>
<p>Στην πραγματικότητα αυτό που επιδιώκουν εφοπλιστές και η κυβέρνησή τους είναι από τη μια να αποπροσανατολίσουν τους εργαζόμενους για τις πραγματικές αιτίες που η ναυπηγική βιομηχανία της χώρας βρίσκεται σε ρότα συρρίκνωσης και από την άλλη να συκοφαντήσουν τα ταξικά συνδικάτα της Ζώνης, να ανακόψουν τη συσπείρωση των εργαζομένων σε αυτά και να τους μετατρέψουν στη συνέχεια σε «ευέλικτο φτηνό εργατικό δυναμικό».</p>
