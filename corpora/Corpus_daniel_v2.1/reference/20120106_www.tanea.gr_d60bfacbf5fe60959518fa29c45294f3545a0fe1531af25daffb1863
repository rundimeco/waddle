<p>Μικρό βήμα προόδου για την παγκόσμια εξάλειψη της πολιομυελίτιδας</p>
<p>Ένας χρόνος συμπληρώνεται αυτή την εβδομάδα από την εμφάνιση του τελευταίου κρούσματος πολιομυελίτιδας στην Ινδία -μια σημαντική επιτυχία στη διεθνή προσπάθεια για την εξάλειψη της ασθένειας από τον πλανήτη. Όλα όμως δείχνουν ότι ο στόχος αυτός δεν θα επιτευχθεί ούτε φέτος.</p>
<p>Οι υπεύθυνοι της Πρωτοβουλίας για την Παγκόσμια Εξάλειψη της Πολιομυελίτιδας (GPEI) αρχικά είχαν θέσει ως στόχο να εξαφανίσουν τον ιό της ασθένειας από μέχρι το 2000, εφαρμόζοντας ένα παγκόσμιο πρόγραμμα εμβολιασμών. Όμως, παρά τα 8 δισ. δολάρια που έχουν διαθέσει ως σήμερα κυβερνήσεις και οργανώσεις, ο στόχος αυτός παραμένει ακόμα και σήμερα φιλόδοξος.</p>
<p>Εδώ και ένα χρόνο η Ινδία έχει απαλλαγεί από το βαρύ φορτίο της πολιομυελίτιδας, μιας ιογενούς, μεταδοτικής ασθένειας που προκαλεί βλάβες του νευρικού συστήματος και παράλυση σε μια μικρή μερίδα των θυμάτων της.</p>
<p>Ο ιός όμως παραμένει ενδημικός στο Αφγανιστάν, τη Νιγηρία και το Πακιστάν, από όπου θα μπορούσε εύκολα να επιστρέψει στην Ινδία. Επιπλέον, η ασθένεια έχει επανεμφανιστεί και σε αρκετές άλλες χώρες από τις οποίες είχε αρχικά εκριζωθεί. Οι περισσότερες από αυτές βρίσκονται στην Αφρική, όπου τα προγράμματα εμβολιασμού της GPEI είχαν συναντήσει αντιδράσεις από τοπικούς αξιωματούχους και θρησκευτικούς ηγέτες.</p>
<p>Δεδομένου ότι το 2011 αναφέρθηκαν σε παγκόσμιο επίπεδο περισσότερα από 600 κρούσματα, η διεθνής προσπάθεια είναι απίθανο να φτάσει το στόχο της στο προσεχές μέλλον. Τον περασμένο Οκτώβριο, η Ανεξάρτητη Επιτροπή Παρατηρητών της GPEI παραδέχτηκε ότι η Πρωτοβουλία δεν θα πετύχει να σταματήσει τη διάδοση της πολιομυελίτιδας μέχρι τα τέλη του 2012.</p>
<p>Η μόνη ανθρώπινη ασθένεια που έχει εξαλειφθεί μέχρι σήμερα από τον πλανήτη με ανθρώπινη παρέμβαση είναι η ευλογιά.</p>
