<p>Libia: mianowano szefa sił zbrojnych</p>
<p>wczoraj, 22:28  JS  / PAP</p>
<p>Przewodniczący Narodowej Rady Libijskiej (NRL) Mustafa Dżalil mianował we wtorek Jusefa al-Mankusza szefem sił zbrojnych, co, jak pisze Reuters, jest pierwszym znaczącym posunięciem w kierunku budowy nowej libijskiej armii.</p>
<p>- Narodowa Rada Libijska ogłosiła dziś decyzję o mianowaniu pana Jusefa al-Mankusza szefem sztabu - poinformował agencję Reuters przedstawiciel władz, który pragnął zachować anonimowość.</p>
<p>Mankusz, jak powiedział rozmówca Reutera, to generał w stanie spoczynku, który przyłączył się do rewolty, w następstwie której obalono rządzącego przez 42 lata w Libii Muammara Kaddafiego.</p>
<p>Dzień wcześniej na stronie internetowej NRL opublikowano, jak pisze agencja Associated Press (AP), projekt ustawy dotyczącej wyboru zgromadzenia, które przygotowałoby nową konstytucję. Projekt zakłada wykluczenie z wyborów byłych członków reżimu Kaddafiego.</p>
<p>Przed Libią, jak pisze AP, stoi poważne wyzwanie budowy instytucji państwowych po obaleniu dyktatury Kaddafiego. Tymczasowe władze muszą ustalić zasady przekształceń w stronę demokracji i wypracować jakiś model pojednania narodowego Libijczyków.</p>
<p>Jednym z najpoważniejszych problemów wymagających natychmiastowego rozwiązania przez władze tymczasowe jest rozbrojenie rozlicznych grup, które pomogły obalić Kaddafiego, ale teraz nie chcą złożyć broni. Nierzadko dochodzi między nimi do starć. We wtorek np. w centrum Trypolisu doszło do starcia miejscowej grupy z milicją z Misraty, w następstwie czego zginęło co najmniej 4 bojowników.</p>
