<p>Η κυβέρνηση απειλεί με δικαστήρια</p>
<p>«Ούτε μέρα για χάσιμο» δεν αφήνει η συγκυβέρνηση του μαύρου μετώπου προκειμένου να πιάσει τις νόρμες της αντιλαϊκής πολιτικής και κλιμάκωσης, να μαζέψει τα κάθε είδους αντιλαϊκά χαράτσια για να τα αποδώσει στους μεγαλοδανειστές και τα άλλα σαπρόφυτα.</p>
<p>Με προσφυγή στα δικαστήρια για να σταματήσει την προγραμματισμένη για σήμερα και αύριο απεργία των εφοριακών απείλησε ο υπουργός Οικονομικών Ευ. Βενιζέλος αμέσως μετά τη συνάντηση που είχε χτες με την Ομοσπονδία Εφοριακών (ΠΟΕ), επιβεβαιώνοντας ότι η άσκηση σκληρών αντεργατικών πολιτικών συνοδεύεται από ένταση του αυταρχισμού και της τρομοκρατίας. Ακολούθησε συνεδρίαση της Εκτελεστικής Επιτροπής της ΠΟΕ όπου αποφασίστηκε ότι η απεργία θα γίνει όπως έχει προγραμματιστεί, ακόμα και αν η κυβέρνηση υλοποιήσει την απειλή της.</p>
<p>Σε ανακοίνωση από το υπουργείο δεν αναφέρεται στην πρόθεσή του να προσφύγει στα δικαστήρια, αλλά έδωσε το πρόσχημα για να κάνει κάτι τέτοιο προβάλλοντας εξωφρενικούς ισχυρισμούς όπως ότι θα «προκαλέσει δυσβάστακτη βλάβη στους δημοσιονομικούς στόχους», θα «παρεμποδιστεί η βεβαίωση εσόδων». Μέσα στη συνάντηση ο υπουργός αναφέρθηκε και στο σχεδιασμό για εκχώρηση αρμοδιοτήτων των εφοριών σε ιδιώτες. Οι εκπρόσωποι της ΠΑΣΚ και της ΔΑΚΕ αρκέστηκαν να διαπιστώσουν τα προβλήματα που αντιμετωπίζουν οι εργαζόμενοι και μετά άρχισαν να μιλάνε για φοροδιαφυγή, ελεγκτικούς μηχανισμούς και άλλα παρόμοια χωρίς να θίξουν στο ελάχιστο τους υπαίτιους της σφοδρής αντεργατικής επίθεσης. Στην αντίπερα όχθη οι ταξικές δυνάμεις, η ΔΑΣ Εφοριακών, που κατήγγειλε την πολιτική της συγκυβέρνησης. Τη δυσβάστακτη φορολογία στους εργαζόμενους και τα λαϊκά στρώματα, την επιβολή χαρατσιών, το πετσόκομμα των μισθών και των συντάξεων. Στη συνέχεια κάλεσε την πολιτική ηγεσία του υπουργείου να πάρει θέση στα αιτήματα που θέτει ο κλάδος με την απεργία.</p>
<p>Η ΔΑΣ καλεί τους εργαζόμενους να πάρουν μαζικά μέρος στην απεργία και στην απεργιακή συγκέντρωση που θα γίνει αύριο έξω από το υπουργείο Οικονομικών (Καραγιώργη Σερβίας, στις 10 π.μ.). Να παλέψουν ενάντια στις εφεδρείες - πρόωρες συνταξιοδοτήσεις - απολύσεις, ενάντια στη μείωση των μισθών και την ιδιωτικοποίηση των ΔΟΥ. Να απορρίψουν τη διάσπαση του κλάδου με τη δημιουργία ειδικού σώματος ελεγκτών βεβαίωσης - αναγκαστικής είσπραξης. Στο πλαίσιο αυτό καλούν τους εφοριακούς να μην υποβάλουν αιτήσεις ένταξης στο σώμα αυτό, σε περίπτωση που το αρμόδιο υπουργείο ξεκινήσει τις διαδικασίες η Ομοσπονδία να τις μπλοκάρει με κάθε τρόπο. Ακόμα να παλέψουν ενάντια στα χαράτσια, στο πετσόκομμα των συντάξεων και άλλα.</p>
<p>Από την πλευρά του το προεδρείο της ΠΟΕ ΔΟΥ, σε χτεσινή συνέντευξη Τύπου, επικέντρωσε στα εξής:</p>
<p>Από τις προβλεπόμενες 15.300 οργανικές θέσεις, σήμερα έχουν απομείνει περίπου 9.700 εργαζόμενοι. Στην τελευταία τριετία, μετά την καθιέρωση της «εργασιακής εφεδρείας», τις συνταξιοδοτήσεις και το γενικότερο «κλίμα», εκτός υπηρεσίας βρέθηκαν 5.500 εργαζόμενοι, δηλαδή το 36% (!).</p>
<p>«Ανακάλυψαν», αίφνης, το στόχο της κυβέρνησης για ιδιωτικοποίηση κρατικών υπηρεσιών. Ειδική αναφορά έκαναν στο λεγόμενο «φορολογικό πιστοποιητικό», το οποίο για λογαριασμό μεγάλων επιχειρήσεων εκδίδουν ιδιώτες - «ελεγκτές». Σύμφωνα με τους εφοριακούς, οι αμοιβές των ιδιωτών - «ελεγκτών» ξεκινούν από τα 15.000 ευρώ ανά «ελεγχόμενη» επιχείρηση. Να σημειωθεί ότι η κυβέρνηση σχεδιάζει την επέκταση του «φορολογικού πιστοποιητικού» στους αυτοπασχολούμενους και τις μικρές επιχειρήσεις.</p>
<p>Τις παρεμβάσεις υπουργών στο έργο του υπουργείου Οικονομικών κατάγγειλαν οι εκπρόσωποι των εφοριακών, αναφέροντας σαν παράδειγμα τον υφυπουργό Αγροτικής Ανάπτυξης και στέλεχος του ΛΑΟΣ Ροντούλη, στον οποίο ο Πρόεδρος της ΠΟΕ ΔΟΥ απέδωσε παρέμβαση προκειμένου να μη συγχωνευθούν οι ΔΟΥ Αγιάς και Τυρνάβου</p>
