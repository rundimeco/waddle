<p>’νω των 2 εκ. ευρώ για το Ωκεανογραφικό Κέντρο του Πανεπιστημίου Κύπρου</p>
<p>Πάνω από 2 εκατομμύρια ευρώ εξασφάλισε το Ωκεανογραφικό Κέντρο του Πανεπιστημίου Κύπρου.</p>
<p>Πέραν των 2 εκατομμυρίων ευρώ έχει εξασφαλίσει τους τελευταίους τρεις μήνες το Ωκεανογραφικό Κέντρο του Πανεπιστημίου Κύπρου, στο πλαίσιο Ευρωπαϊκών ανταγωνιστικών προγραμμάτων.</p>
<p>Τα προγράμματα αυτά αφορούν στις επιχειρησιακές ωκεανογραφικές προγνώσεις στις Ευρωπαϊκές θάλασσες, τη διαχείριση δεδομένων θαλάσσης, την ανάπτυξη βάσεων διαχείρισης δεδομένων θαλάσσης, την παρακολούθηση παραμέτρων του θαλάσσιου περιβάλλοντος στην παράκτια και ανοιχτή ΑΟΖ της Κύπρου, την εφαρμογή του Μεσογειακού συστήματος πρόγνωσης διασποράς πετρελαιοκηλίδων, τα κύματα τσουνάμι κ.λπ.</p>
<p>Το Ωκεανογραφικό Κέντρο λειτούργησε στο Πανεπιστήμιο Κύπρου το 2003, στο πλαίσιο συμφωνίας μεταξύ του Τμήματος Αλιείας και Θαλασσίων Ερευνών του υπουργείου Γεωργίας Φυσικών Πόρων και Περιβάλλοντος και του Πανεπιστημίου Κύπρου, ενώ από το 2008, μετά από σχετικές Αποφάσεις του Συμβουλίου του Πανεπιστημίου Κύπρου, του υπουργικού συμβουλίου και της Βουλής των Αντιπροσώπων, το Ωκεανογραφικό Κέντρο έχει ενταχθεί και τυπικά ως Ερευνητική Μονάδα, στη Σχολή Θετικών και Εφαρμοσμένων Επιστημών.</p>
<p>Το Ωκεανογραφικό κέντρο είναι υπεύθυνο για τη λειτουργία, συντήρηση και περαιτέρω ανάπτυξη του Κυπριακού επιχειρησιακού ωκεανογραφικού προγνωστικού συστήματος γνωστού διεθνώς ως CYCOFOS, τη λειτουργία και ανάπτυξη του Εθνικού-Κυπριακού Ωκεανογραφικού Κέντρου Δεδομένων, την εκτέλεση πολυήμερων ωκεανογραφικών πλόων στην ΑΟΖ της Κύπρου και την εκπροσώπηση της Κύπρου σε σχετικούς διεθνείς και Ευρωπαϊκούς οργανισμούς.</p>
<p>Ανακοίνωση του Πανεπιστημίου Κύπρου αναφέρει ότι κατά τα 8 χρόνια λειτουργίας του το Ωκεανογραφικό Κέντρο της Κύπρου έχει εξασφαλίσει ερευνητικά κονδύλια από την Ευρωπαϊκή Ένωση (FP5,FP6, FP7, Διαθρωτικά Ταμεία κλπ) και το Ίδρυμα Προώθησης Έρευνας, συνολικού ύψους πέραν των 4 εκατομμυρίων ευρώ. Το Ωκεανογραφικό Κέντρο παρέχει ζωτικής σημασίας επιχειρησιακή πληροφόρηση στην ΑΟΖ της Κύπρου για την υποβοήθηση των αρμόδιων αρχών σε θέματα έρευνας και διάσωσης, πρόληψης της θαλάσσιας ρύπανσης κ.ο.κ.</p>
