<p>Κυβέρνηση: Προτεραιότητα η πάταξη του λαθρεμπορίου στα καύσιμα</p>
<p>Προτεραιότητα για την κυβέρνηση είναι η πάταξη του λαθρεμπορίου καυσίμων, τονίζουν σε σημερινή τους ανακοίνωση τα υπουργεία Οικονομικών, Ανάπτυξης και Προστασίας του Πολίτη.</p>
<p>Προτεραιότητα για την κυβέρνηση είναι η πάταξη του λαθρεμπορίου καυσίμων, τονίζουν σε σημερινή τους ανακοίνωση τα υπουργεία Οικονομικών, Ανάπτυξης και Προστασίας του Πολίτη.</p>
<p>Συγκεκριμένα, οι Γενικές Γραμματείες Φορολογικών και Τελωνειακών Θεμάτων και Πληροφοριακών Συστημάτων του υπουργείου Οικονομικών και η Γενική Γραμματεία Εμπορίου του υπουργείου Ανάπτυξης εξέδωσαν σήμερα κοινή ανακοίνωση στην οποία αναφέρονται στις ενέργειες που έχουν προηγηθεί για την εγκατάσταση και έλεγχο των ολοκληρωμένων συστημάτων παρακολούθησης εισροών-εκροών στα πρατήρια υγρών καυσίμων.</p>
<p>Σύμφωνα με την ανακοίνωση, μετά από επανειλημμένες συσκέψεις των συναρμόδιων υπουργείων Οικονομικών και Ανάπτυξης και υλοποιώντας τις κατευθύνσεις που είχαν δοθεί από την Εθνική επιτροπή για την πάταξη της φοροδιαφυγής, που λειτουργεί υπό την Προεδρία του υπουργού Οικονομικών, υπογράφηκε η Κοινή Υπουργική Απόφαση, η οποία προβλέπει την εγκατάσταση των συστημάτων εισροών-εκροών από τα πρατήρια διάθεσης καυσίμων με συγκεκριμένο χρονοδιάγραμμα, καθώς και την διασύνδεσή τους με φορολογικούς μηχανισμούς.</p>
<p>Όπως τονίζεται, η Γενική Γραμματεία Πληροφοριακών Συστημάτων (ΓΓΠΣ) επεξεργάζεται τις προδιαγραφές ηλεκτρονικής διασύνδεσης και αποστολής των στοιχείων των συστημάτων αυτών, ενώ οι αρμόδιες υπηρεσίες (ΓΓΠΣ και ΓΓ Ενέργειας), βρίσκονται σε συνεργασία για την εκπόνηση σχεδίου ολοκληρωμένου συστήματος καταγραφής εισροών και εκροών στο σύνολο της εφοδιαστικής αλυσίδας των καυσίμων από τα διυλιστήρια μέχρι και τα πρατήρια διάθεσης καυσίμων.</p>
<p>«Κατά την τελευταία συνεδρίαση της Εθνικής Επιτροπής κατά της φοροδιαφυγής υπό την Προεδρία του Αντιπροέδρου της Κυβέρνησης και Υπουργού Οικονομικών δόθηκε σαφής εντολή καθημερινής στενής συνεργασίας μεταξύ των Υπουργείων Οικονομικών, Ανάπτυξης και Προστασίας του Πολίτη για την καταπολέμηση της λαθρεμπορίας καυσίμων. Ο στόχος αυτός αναγορεύθηκε σε βασική προτεραιότητα της Εθνικής Επιτροπής», τονίζεται στην ανακοίνωση.</p>
