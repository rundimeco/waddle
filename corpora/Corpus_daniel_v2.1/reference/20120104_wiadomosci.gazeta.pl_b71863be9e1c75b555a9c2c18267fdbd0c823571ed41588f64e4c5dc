<p>Iran do USA: Nie wracajcie do Zatoki Perskiej, bo zaatakujemy</p>
<p>Szef irańskiej armii ostrzegł Stany Zjednoczone, że w razie powrotu ich lotniskowca do Zatoki Perskiej zostaną podjęte odpowiednie działania. - Iran nie będzie się powtarzał - zapowiedział Ataollah Salehi. Teheran miał właśnie zakończyć testy pocisków dalekiego zasięgu i rakiet typu ziemia-woda.</p>
<p>Amerykański lotniskowiec musiał wycofać się z Zatoki Perskiej z powodu bardzo szeroko zakrojonych ćwiczeń floty irańskiej. Teraz, kiedy 10-dniowy pokaz siły dobiegł końca, Teheran ostrzega Waszyngton przed powrotem do zatoki - podała państwowa agencja prasowa Iranu, IRNA.</p>
<p>Buzek o Iranie: Musimy być gotowi na najgorsze</p>
<p>- Radzę, zalecam i ostrzegam Amerykanów, aby nie wracali ze swoim lotniskowcem do Zatoki Perskiej, bo nie mamy w zwyczaju ostrzegać więcej niż raz - miał powiedzieć główny dowódca irańskiej armii, Ataollah Salehi.</p>
<p>Iran już po strategicznych ćwiczeniach</p>
<p>W poniedziałek tymczasem irańska telewizja podała, że podczas ostatniego dnia ćwiczeń na wodach wokół cieśniny Ormuz Teheranowi udało się z sukcesem przetestować pocisk dalekiego zasięgu Nur typu ziemia-ziemia. Wcześniej informowano o udanym teście rakiety Ghader typu ziemia-woda. - Rakieta skonstruowana przez irańskich ekspertów zniszczyła cele - powiedział rzecznik kierownictwa ćwiczeń, admirał Mahmud Musawi.</p>
<p>Cytowany przez telewizję Musawi wyjaśniał w niedzielę, że pocisk Nur został wyposażony w "udoskonalony system antyradarowy i system wykrywania celu". Agencja AFP podaje, że taka rakieta ma zasięg 200 km. Celem ćwiczeń jest wypróbowanie zdolności irańskiej marynarki do zamknięcia tej strategicznej cieśniny, przez którą przepływa 40 proc. światowego morskiego transportu ropy.</p>
<p>W obliczu możliwego zaostrzenia międzynarodowych sankcji wobec Iranu w związku z jego kontrowersyjnym programem atomowym Teheran zagroził pod koniec grudnia zablokowaniem cieśniny Ormuz. Stany Zjednoczone zadeklarowały, że do blokady takiej nie dopuszczą.</p>
<p>Iran próbuje zastraszyć świat. Wielkie manewry marynarki w Zatoce Perskiej >></p>
