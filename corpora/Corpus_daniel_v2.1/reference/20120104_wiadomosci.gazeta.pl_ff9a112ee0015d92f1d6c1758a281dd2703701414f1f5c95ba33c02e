<p>Wyszedł w sylwestrową noc. Trwają poszukiwania</p>
<p>04.01.2012 , aktualizacja: 04.01.2012 13:48</p>
<p>Od sylwestrowej nocy trwają poszukiwania 22-letniego mieszkańca Katowic. Mężczyzna wyszedł z pensjonatu i do chwili obecnej nie wrócił. Ubrania 22-latka zostały znalezione na brzegu jeziora. Wczoraj do poszukiwań skierowano policyjny śmigłowiec.</p>
<p>Policjanci i strażacy czwarty dzień poszukują 22-letniego mieszkańca Katowic. Mężczyzna wspólnie ze znajomymi przyjechał do jednego z pensjonatów w Wilkasach pod Giżyckiem. Około drugiej w nocy z soboty na niedzielę wyszedł z pensjonatu i poszedł na plażę. Nikt go potem nie widział. Na brzegu jeziora Niegocin zostały znalezione jego ubrania i ręcznik.</p>
<p>Wczoraj do poszukiwań został włączony policyjny śmigłowiec. Funkcjonariusze z wysokości obserwowali jezioro, oraz jego okolice i wskazywali miejsca, które należałoby dokładniej sprawdzić. Natomiast strażacy i ratownicy mazurskiego WOPR-u przeszukiwali te miejsca. Działania zakończono około godziny 16.30.</p>
<p>Dziś poszukiwania zostały wznowione. Strażacy za pomocą łodzi wyposażonej w sonar sprawdzają wytypowane miejsca.</p>
