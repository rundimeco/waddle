<p>Πρωτοχρονιάτικη γιορτή του ΚΚΕ για παιδιά</p>
<p>Στις 3 και 4 Γενάρη στον Περισσό με πολλές ενδιαφέρουσες δραστηριότητες</p>
<p>Ανοιχτή πρόσκληση σε μία γιορτή φτιαγμένη για παιδιά, αλλά και μεγάλους απευθύνει το ΚΚΕ μπροστά στο διήμερο πρωτοχρονιάτικο φεστιβάλ, που πραγματοποιεί, την ερχόμενη Τρίτη 3 και Τετάρτη 4 Γενάρη, στην έδρα της ΚΕ του ΚΚΕ στον Περισσό.</p>
<p>Το διήμερο, η είσοδος για το οποίο είναι ελεύθερη, περιλαμβάνει ένα πλούσιο πρόγραμμα που αγκαλιάζει μια σειρά μορφών τέχνης, δίνει στα παιδιά λόγο και χώρο να δημιουργήσουν και στους μεγάλους μια δημιουργική διέξοδο για τις μέρες των γιορτών.</p>
<p>Δική τους υπόθεση έχουν κάνει την επιτυχία του φεστιβάλ τα μέλη της ΚΝΕ στην Αττική που μαζί με μέλη του ΚΚΕ, με την πρόσκληση στο χέρι, πραγματοποιούν εξορμήσεις. Η πρόσκληση δίνει αφορμή για συζήτηση πάνω στα ζητήματα που απασχολούν τα νέα ζευγάρια, για τη στέρηση και του δικαιώματος των νέων παιδιών στην ποιοτική διασκέδαση, την επαφή με τον πολιτισμό σε όλες τις μορφές του. Χτες, μέλη της ΚΝΕ από το Πάντειο Πανεπιστήμιο και τα ΤΕΙ βρέθηκαν στο «Τζάμπο» στα Πευκάκια, όπου, λόγω και των ημερών, γονείς με τα παιδιά τους, παππούδες με τα εγγόνια τους έκαναν τις γιορτινές αγορές. Ευχάριστη έκπληξη αποτελούσε για πολλούς από αυτούς η πρόσκληση σε μία εκδήλωση με τόση πολυμορφία και δωρεάν είσοδο. Κάποιοι είχαν επισκεφτεί και πέρσι την αντίστοιχη εκδήλωση που διοργάνωσε η ΚΝΕ και είχε αγκαλιαστεί πλατιά από νέα ζευγάρια της περιοχής, αφήνοντας τις καλύτερες εντυπώσεις. Αντίστοιχες εξορμήσεις πραγματοποιούνται αυτές τις μέρες και σε άλλους χώρους όπου βρίσκονται νέα ζευγάρια με τα παιδιά τους, όπως παιδικές χαρές, πολυκαταστήματα κ.λπ.</p>
<p>10.00 - 13.00 Γιορτινό Εργαστήρι. Τα παιδιά θα κατασκευάσουν με απλά υλικά (όπως εφημερίδες, όσπρια, χαρτί) τα δικά τους στολίδια, μπάλες, στεφάνια, ημερολόγια κ.ά.</p>
<p>11.00 Προβολή της ταινίας «Αζούρ και Ασμάρ». Ενα παραμύθι κινουμένων σχεδίων μεταγλωττισμένο στα Ελληνικά, που ασχολείται με το θέμα του ρατσισμού, τη συμφιλίωση διαφορετικών εθνών και φυλών που συμβιώνουν.</p>
<p>12.30 Αφήγηση παραμυθιού «Ο Φασούλας». Πρόκειται για ένα από τα διηγήματα που περιέχονται στη συλλογή «Γεια σου, φίλε» που εξέδωσε η «Σύγχρονη Εποχή» με θέμα τη μετανάστευση. Για το θέμα θα γίνει και συζήτηση με τα παιδιά.</p>
<p>17.00 - 19.00 Εργαστήρι κούκλας - κουκλοθέατρου. Τα παιδιά θα φτιάξουν κούκλες με εφημερίδες, ξυλάκια, χαρτί, όσπρια, μαλλί πλεξίματος κ.ά. και θα δώσουν αυτοσχέδιες παραστάσεις στη σκηνή κουκλοθέατρου που θα στηθεί.</p>
<p>18.00 Συζήτηση με θέμα «Μιλώντας στα παιδιά μας για την κρίση». Στη συζήτηση θα «πιαστούν» ζητήματα όπως πώς οι γονείς μπορούν να δώσουν στα παιδιά να καταλάβουν τι συμβαίνει στο σπίτι, στο σχολείο. Να απαντηθούν ζητήματα που απασχολούν κάθε γονιό, όπως «τι μπορούν να καταλάβουν τα παιδιά;», «πρέπει να τους λέμε την αλήθεια ή τα προστατεύουμε κρύβοντας την πραγματικότητα;».</p>
<p>19.15 Θεατρική παράσταση «Η Ντενεκεδούπολη» από τη θεατρική ομάδα της ΚΝΕ. Πέντε ιστορίες της Ντενεκεδούπολης ζωντανεύουν με γλώσσα προσαρμοσμένη στην ηλικία των παιδιών.</p>
<p>Τετάρτη 4 Γενάρη</p>
<p>10.00 - 12.00 Μουσικό Εργαστήρι. Τα παιδιά θα φτιάξουν μουσικά όργανα - παιχνίδια. Τα μικρότερα παιδιά θα απασχοληθούν με μουσικοκινητικά παιχνίδια και θα στήσουν τη δική τους ορχήστρα.</p>
<p>12.00 Μουσικοθεατρική παράσταση «Το καλικαντζαράκι των Χριστουγέννων» της Ζωής Βαλάση, από την ομάδα χορού της ΚΝΕ.</p>
<p>12.30 Χριστουγεννιάτικα έθιμα. Γνωριμία και αναβίωση εορταστικών εθίμων από διάφορες περιοχής της Ελλάδας, που έχουν σχέση με τους καλικάντζαρους.</p>
<p>18.00 Εργαστήρι.</p>
<p>19.00 Θεατρική Παράσταση «Η απίστευτη και αληθινή ιστορία της χαμένης βαλίτσας και η μαγική της περιπέτεια» από τον θίασο «Ωκύπους».</p>
<p>20.00 Πάρτι.</p>
