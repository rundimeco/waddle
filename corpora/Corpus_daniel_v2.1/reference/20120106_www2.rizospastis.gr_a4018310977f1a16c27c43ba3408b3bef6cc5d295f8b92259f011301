<p>Εξαπλώνεται η πείνα!</p>
<p>Νέες εκκλήσεις από σχολεία προς το Δημοτικό Βρεφοκομείο να τους στέλνει μερίδες φαγητού, καθώς μαθητές τους έρχονται και φεύγουν από τις τάξεις νηστικοί</p>
<p>Αυξάνονται τα αιτήματα που απευθύνουν σε κάθε αρμόδιο τα σχολεία της Αθήνας προκειμένου να τους χορηγηθούν μερίδες φαγητού για να ταΐσουν υποσιτισμένους μαθητές. H πείνα καλπάζει στις λαϊκές γειτονιές της πρωτεύουσας.</p>
<p>Στο Δημοτικό Βρεφοκομείο της Αθήνας (ΔΒΑ, ίδρυμα του Δήμου Αθηναίων, έχει την ευθύνη για τους παιδικούς σταθμούς του, έχει μαγειρεία απ' όπου στέλνει φαγητό στα νήπια) έφτασαν και νέα αιτήματα να στέλνει άλλες 40 - 50 μερίδες φαγητού, αυτή τη φορά για δημοτικά σχολεία και νηπιαγωγεία της 5ης Δημοτικής Κοινότητας, στα Ανω και Κάτω Πατήσια και την Γκράβα. Θυμίζουμε ότι ήδη στέλνει φαγητό σε δημοτικά και νηπιαγωγεία σε Κολωνό, Μεταξουργείο, Ακαδημία Πλάτωνα, Βοτανικό, Λόφο Στρέφη και Θησείο. Γειτονιές της Αθήνας όπου η λαϊκή οικογένεια υποφέρει, συνθλίβεται, πεινάει, στέλνει στο σχολείο τα παιδιά της νηστικά.</p>
<p>Το πρόβλημα φαίνεται κυρίως στα παιδιά νηπιαγωγείου και δημοτικού (ηλικίες 5 - 12 χρόνων) που μένουν στα ολοήμερα τμήματα, μέχρι περίπου τις 4 μ.μ. Εκπαιδευτικοί παρατήρησαν πολλά παιδάκια, που έρχονταν κι έρχονται συνεχώς με την τσάντα τους άδεια από οτιδήποτε φαγώσιμο. Κι αν στην αρχή πλήρωναν από την τσέπη τους για να τους πάρουν μια τυρόπιτα από το κυλικείο, το πρόβλημα σταδιακά λαμβάνει τέτοιες διαστάσεις που δεν αντιμετωπίζεται ούτε με φιλανθρωπία, ούτε από το συρρικνούμενο εισόδημα του εκπαιδευτικού.</p>
<p>Πρόβλημα υποσιτισμού υπάρχει και στα 5.500 παιδάκια που φιλοξενούνται στους παιδικούς σταθμούς του δήμου. Οι αρμόδιοι δηλώνουν επισήμως ότι έρχονται υποσιτισμένα από το σπίτι τους 200 μικρά.</p>
<p>Ταυτόχρονα, μια άλλη πτυχή του ζητήματος που μπαίνει είναι το πόσο μπορεί να στηρίξει πλέον τέτοιες περιπτώσεις, που ολοένα μαζικοποιούνται, το ΔΒΑ. Με το υπάρχον προσωπικό, τα χρήματα που λαμβάνει ως επιχορήγηση από το δήμο και το σημερινό τεχνικό εξοπλισμό οι δυνατότητές του δεν είναι απεριόριστες. Υπολογίζεται ότι ήδη καθημερινά, πέραν των μερίδων φαγητού που ετοιμάζει για τα παιδάκια στους δημοτικούς σταθμούς, ετοιμάζει κι άλλες 2.500 περίπου μερίδες φαγητού (1.500 πάνε μόνο για μεσημεριανό και βραδινό αστέγων και απόρων, συν αυτές που πλέον ζητούν νηπιαγωγεία και δημοτικά, συν άλλες). Πέραν του γενικού αιτήματος της «Λαϊκής Συσπείρωσης» για σίτιση όλων των παιδιών στο σχολείο, οι εκπρόσωποί της στο ΔΣ του ΔΒΑ τουλάχιστον κάθε άνοιξη θέτουν ζήτημα προγραμματισμού για την επόμενη σχολική χρονιά, να υπάρχει μέριμνα για επιπλέον προσωπικό, χρήματα, υποδομή ώστε να καλυφθούν οι διαρκώς αυξανόμενες ανάγκες σίτισης.</p>
