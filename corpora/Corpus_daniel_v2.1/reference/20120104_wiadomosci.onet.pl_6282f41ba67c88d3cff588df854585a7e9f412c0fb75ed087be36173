<p>Cypr: 5 rannych przy proteście przeciwko brytyjskim bazom</p>
<p>2 sty, 23:02  JS  / PAP</p>
<p>Co najmniej 5 osób, w tym czterech policjantów i kamerzysta telewizyjny, zostało rannych w poniedziałek wieczorem w trakcie protestu przeciwko obecności brytyjskich baz wojskowych na Cyprze - poinformowały władze.</p>
<p>Do starć doszło między cypryjskimi demonstrantami oraz policją, chroniącą brytyjską bazę lotniczą Akrotiri koło Limasolu na południowym krańcu wyspy.</p>
<p>Według rzecznika baz, obrażenia odnieśli czterej cywilni funkcjonariusze policji z ochrony baz oraz uderzony kamieniem kamerzysta telewizyjny. Cypryjskie media podały, iż ranni zostali także niektórzy z demonstrantów, rzucających kamieniami i kijami w bramę pilnie strzeżonego kompleksu.</p>
<p>Wielka Brytania zachowała suwerenność nad liczącymi 254 kilometrów kwadratowych powierzchni Akrotiri oraz bazą sił lądowych Dhekelia po uzyskaniu przez Cypr niepodległości w 1960 roku. Wielu Cypryjczyków jest niechętnych utrzymywaniu baz, traktując je jako niepożądaną pozostałość kolonialnej przeszłości, ale związane z tym protesty w ostatnich latach osłabły.</p>
<p>W grudniu brytyjski minister obrony Philip Hammond potwierdził "trwałe przywiązanie" Londynu do cypryjskich baz, zaznaczając, iż dowiodły one swej przydatności w trakcie operacji lotniczych w Libii oraz jako punkt etapowy w zaopatrywaniu wojsk w Afganistanie.</p>
