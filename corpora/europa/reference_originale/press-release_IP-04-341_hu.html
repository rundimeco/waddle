					<p align="right"><b>IP/04/341</b></p>
<p align="right">Brüsszel, 2004. március 16.</p>
<h1>
<a name="Heading4"></a><b>Az EUROPA-szerver már 20 nyelven
elérhető</b></h1>
<p><b><i>Romano Prodi, az Európai Bizottság elnöke, és a 10
biztosjelölt a mai napon felavatta az első weboldalakat az
Európai Unióról az új tagállamok nyelvein. A
kibővített testület első kötetlen
találkozójának végén az Európai Bizottság
elnöke hangsúlyozta minden EU-s állampolgár jogát 
ahhoz, hogy az Unió elsőrendű fontosságú
döntéseiről anyanyelvén tájékoztassák. Romano
Prodi a következőket mondta: „Az EU-nak szüksége van
állampolgárai támogatására, és ehhez tiszteletben
kell tartania kulturális identitásukat és
sokszínűségüket. A demokratikus Európa alapvető
követelménye, hogy az EU állampolgárai saját
anyanyelvükön folytathassanak párbeszédet az európai
intézményekkel”.</i></b></p>
<p>Az Európai Unió EUROPA-weboldalán ma tették
közzé az első tájékoztató oldalakat az új
tagállamok nyelvein.</p>
<p>A weboldalakat az EU-hoz 2004. május 1-jén csatlakozó 10
ország biztosjelöltjeinek első brüsszeli
látogatása alkalmából Romano Prodi által szervezett
külön sajtótájékoztatón mutatták be.</p>
<p>A csatlakozó országok állampolgárai így már a 9
új hivatalos nyelv mindegyikén hozzáférhetnek az EU
célját, történetét, tevékenységét
és intézményeit bemutató alapvető
információkhoz. Felvilágosítást kaphatnak az EU
döntéshozatali folyamatáról és a hivatalos dokumentumok
hozzáférhetőségéről. Folyamatban van az EU
jogszabályainak a fordítása és feltöltése is az
EUROPA-oldalra, ahol a jelenlegi 11 hivatalos nyelven már
közzétett jogszabályok megtalálhatók. Egyéb
általános tájékoztató oldalak 2004 májusában
és júniusában válnak elérhetővé az új
nyelveken. Az információk hagyományos, nyomtatott
változatban is hozzáférhetők lesznek. </p>
<p>A kilenc új nyelven megjelenő első EUROPA-oldalak
felavatásával egyidőben indították el a tíz
új tagállam biztosjelöltjeit bemutató új internetes
oldalt is.</p>
<p><a href="/">http://europa.eu/</a></p>
<p><a
href="http://ec.europa.eu/commissioners/10comm_en.htm">http://ec.europa.eu/commissioners/10comm_en.htm</a></p>
<p></p>
<p><a
href="http://ec.europa.eu/mediatheque/photo/commprodi/newcomm/newcomm1_en.htm">http://ec.europa.eu/mediatheque/photo/commprodi/newcomm/newcomm1_en.htm
</a><a
href="http://158.169.50.108/Archive/surestream/tencountries.rm">http://158.169.50.108/Archive/surestream/tencountries.rm</a>
</p>

