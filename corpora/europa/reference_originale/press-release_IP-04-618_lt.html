					<p align="right"><b>IP/04/618</b></p>
<p align="right">Briuselis, 2004 m. gegužės 10 d.</p>
<h1>
<a name="Heading4"></a><b>Laisvas kapitalo judėjimas:
pažeidimo procesai prieš Daniją, Austriją, Suomiją ir
Švediją dėl dvišalių investicijų
sutarčių su ES nepriklausančiomis šalimis</b></h1>
<p><b><i>Europos Komisija nusprendė Danijai, Austrijai, Suomijai ir
Švedijai nusiųsti oficialų prašymą pateikti
informaciją dėl galimo dvišalių investicijų
sutarčių, sudarytų tarp šių ir ES
nepriklausančių šalių, prieš joms įstojant į
Europos Sąjungą, nesuderinamumo su EB sutartimi. Komisija mano, kad
šios investicijų sutartys gali daryti įtaką ES Ministrų
Tarybos įgaliojimų priimti priemones dėl kapitalo judėjimo
į ES nepriklausančias šalis ir iš jų, vykdymui
(remiantis EB sutarties 57 straipsnio 2 dalimi, 59 ir 60 straipsniais). Jeigu
tarptautiniai susitarimai, kuriuos šios šalys sudarė prieš
įstojimą, neatitinka Sutarties, tada valstybės narės privalo
(pagal EB sutarties 307 straipsnį) imtis visų būtinų
priemonių pašalinti tokius neatitikimus. Prašymai teikti
informaciją pateikiami oficialiu laišku pirmame pažeidimų
proceso pagal EB sutarties 226 straipsnį etape ir yra skirti paskatinti
konstruktyvų dialogą su susijusiomis valstybėmis narėmis,
ieškant Bendrijos teisei neprieštaraujančių
sprendimų.</i></b></p>
<p>Šios dvišalės investicijų sutartys suteikia ES
nepriklausančių šalių investicinėms įmonėms
besąlygiškas teises laisvai atlikti tarptautinius pervedimus.
Šios sutartys taip pat suteikia garantijas dėl to, kaip dabar ir
ateityje bus elgiamasi su ta įmone.<br>Nors EB sutarties nuostatai numato
dideles kapitalo judėjimo ir mokėjimų į ES
nepriklausančias šalis ir iš jų laisves, vis dėl to yra
keletas išimčių.</p>
<ul>
<li>jeigu išimtinais atvejais dėl kapitalo judėjimo į ES
nepriklausančias šalis arba iš jų kyla arba galėtų
kilti didelių sunkumų ekonominės ir pinigų sąjungos
veikloje, Ministrų Taryba gali, vadovaudamasi EB sutarties 59 straipsniu,
priimti apsaugos priemones ES nepriklausančių šalių
atžvilgiu ne ilgesniam kaip šešių mėnesių
laikotarpiui;</li>
<li>Pagal EB sutarties 60 straipsnio nuostatas Tarybai suteikiama teisė
priimti priemones, ribojančias kapitalo judėjimą ir
mokėjimus į ES nepriklausančias šalis, remiantis
bendrąja užsienio ir saugumo politika.  Šis straipsnis yra
teisinis ES sankcijų, taikomų atskiroms šalims, režimams ir
teroristinėms grupuotėms, pagrindas; </li>
<li>Pagal EB sutarties 57 straipsnio 2 dalies nuostatas Tarybai suteikiama
teisė tam tikromis sąlygomis apriboti kai kurias kapitalo
judėjimo rūšis, kaip, pavyzdžiui, tiesiogines investicijas
į ES nepriklausančias šalis ir iš jų. Bendrijos
teisės numatyti apribojimai (pavyzdžiui, savitarpiškumo
sąlygos, našumo reikalavimai, Bendrijos nuosavybės sąlygos
kai kuriose srityse), reglamentuojantys ES nepriklausančių
šalių investicijas į specialius ekonomikos sektorius, gali remtis
šiuo straipsniu. Kai kurios šių nuostatų jau yra priimtos, o
kitos gali būti priimtos ateityje. </li></ul><p>Komisijos nuomone,
minėti dvišaliai investicijų susitarimai galėtų
trukdyti taikyti Tarybos sprendimu priimtas arba priimtinas ribojančias
priemones, jeigu ES nepriklausančių šalių piliečiai ir
bendrovės, iškilus pavojui, galėtų pasinaudoti
teisėmis, įgytomis tokiais, prieš susijusios valstybės
narės įstojimą į ES pasirašytais tarptautiniais
susitarimais.</p>
<p>Iš tikrųjų pagal EB sutarties 307 straipsnį Bendrijos
teisė savaime nėra aukščiau nei tarptautiniai susitarimai,
valstybių narių pasirašyti iki jų įstojimo. Tačiau
pagal tą patį straipsnį valstybės narės privalo imtis
visų reikiamų priemonių pašalinant galimus neatitikimus,
esančius tokiuose ankstesniuose tarptautiniuose susitarimuose. </p>
<p>Danijos dėmesys taip pat atkreipiamas į tai, kad jos susitarimas su
Indonezija numato investicijų nediskriminavimą, nors joje nėra
numatytas regioninės ekonominės integracijos organizacijų (REIO)
straipsnis, kuris leistų privilegijuotai elgtis tik su tiesioginiais ES
partneriais, ir nebūtų taikomas susijusioms ES nepriklausančioms
šalims. Vadinasi, Danija privalėtų investicijoms iš ES
nepriklausančių šalių suteikti tokias teises, kurios
specialiuose sektoriuose gali būti skiriamos tik Bendrijos
įmonėms.  Tokiu būdu gali atsirasti dar daugiau tam tikrų
Bendrijos teisės reikalavimų neatitikimų daugelyje
sektoriuose.</p>
<p>Todėl Komisija prašo Danijos, Austrijos, Švedijos ir Suomijos
pateikti informaciją apie pagal EB sutarties 307 straipsnį priimtas
priemones, siekiant pašalinti visus galimus neatitikimus įvairiose su 
kai kuriomis ES nepriklausančiomis šalimis iki įstojimo
pasirašytose dvišalėse investicijų sutartyse.</p>
<p>Minėtų valstybių narių prašoma pateikti savo
pastabas per du mėnesius. Atsižvelgdama į šias pastabas,
Komisija gali nuspręsti susijusioms valstybėms narėms pateikti
oficialų prašymą (taip vadinama „išvadų
pateikimo“ forma) pakeisti savo dvišales investicijų
sutartis.</p>
<p><b>Papildoma informacija</b></p>
<p>Bendrai kalbant, dvišalės investicijų sutartys – tai
tarp dviejų šalių pasirašyti susitarimai, skatinantys
investicijas tarp šalių ir apsaugantys abiejų šalių
atstovų investicijas (pavyzdžiui, apsaugantys nuo nusavinimo arba
nacionalizavimo be atitinkamos kompensacijos, leidžiantys laisvai pervesti
pelną, mokėjimus už naudojimąsi nuosavybe ir kapitalą,
apsaugantys nuo nuosavybės teisių pažeidimų,
draudžiantys nustatyti našumo reikalavimus ir t.t.). Dauguma
sutarčių suteikia nacionalinį režimą (nors dažnai
būna įvairių sektorių išimčių) ir
didžiausią palankumą turinčių šalių
režimą (tačiau paprastai tai apsiriboja taip vadinamu
„REIO“ straipsniu – kada šalims partnerėms pagal
regioninės ekonominės integracijos programas galima suteikti dar
palankesnes sąlygas). Jos taip pat nustato ginčų nagrinėjimo
tvarką, kurios metu prie procesų tarp valstybių prisideda ir
investuotojų procesai prieš valstybę (tokiu būdu pavieniai
investuotojai taip pat įgyja teisę kreiptis į tarptautinį
arbitražą). Investicijų sąvoka paprastai būna labai
plati. Pasaulyje yra platus tokių dvišalių investicijų
sutarčių tinklas (2002 m. buvo pasirašyta 2181 susitarimas).</p>

