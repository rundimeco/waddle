					<p align="right"><b>IP/05/1125</b></p>
<p align="right">Brussell, it-12 ta' Settembru 2005</p>
<h1>
<a name="Heading4"></a><b>Il-Kummissarju ta’ l-UE
għall-Kummerċ Mandelson u l-Kummissarju ta’ l-UE
għall-Agrikoltura Mariann Fischer Boel fi triqithom lejn Washington DC
għat-taħdidiet ta’</b><b> Doha </b></h1>
<p><b><i>Il-Kummissarju ta’ l-UE għall-Kummerċ Peter Mandelson u
l-Kummissarju ta’ l-UE għall-Agrikoltura Mariann Fischer Boel se
jkunu f’ Washington DC din il-ġimgħa għal laqgħat
mal-korrispondenti tagħhom fl-Istati Uniti dwar il-Fażi ta’
Doha. Nhar it-tlieta filgħaxija, se jiltaqgħu mar-Rappreżentant
tal-Kummerċ fl-Istati Uniti Rob Portman u mas-Segretarju ta’
l-Agrikoltura fl-Istati Uniti Mike Johanns dwar il-komponent ta’
l-agrikoltura fit-taħdidiet. Nhar l-Erbgħa filgħodu
il-Kummissarju Mandelson u l-Ambaxxatur Portman se jkollhom aktar taħdidiet
dwar il-Fażi ta’ Doha u kwistjonijiet oħrajn ta’
kummerċ bilaterali bejn l-UE u l-Istati Uniti. Il-Kummissarju Fischer Boel
se jibqa’ f’Washington sa nhar il-Ġimgħa għal
laqgħat mad-Deputat Segretarju ta’ l-Istat Robert Zoellick u
mal-Membri superjuri tal-Kungress u għal laqgħa bilaterali oħra
ma’ l-Ambaxxatur Portman.</i></b></p>
<p>Waqt li tkellem qabel it-tluq tiegħu, il-Kummissarju Mandelson qal:
“Hemm ħtieġa urġenti għal progress, ftit
ġimgħat biss qabel il-Laqgħa Ministerjali tad-WTO
f’Ħong Kong. L-UE u l-Istati Uniti għandhom jissoktaw juru
t-tmexxija u r-rieda biex jieħdu deċiżjonijiet ibsin fir-riforma
ta’ l-agrikoltura sabiex jgħinu fil-mixja ’l quddiem tal-bqija
tal-Fażi.  Progress veru f’Ħong Kong jeħtieġ
ambizzjoni u impenn minn issa.” </p>
<p>Il-Kummissarju Fischer Boel qal: “Iż-żmien huwa qasir jekk
irridu niksbu riżultat ambizzjuż f’Ħong Kong. Ir-riformi
tagħna tal-PAK taw lok għal tnaqqis kbir fl-appoġġ
finanzjarju għall-irziezet<i> </i>li jneħħi t-tixkil
tal-kummerċ u ppermettulna nressqu għad-diskussjoni 
r-rifużjonijiet tagħna ta’ esportazzjoni. Wrejna wkoll
flessibiltà fl-aċċess għas-suq. Jien nappella lill-kollegi
tiegħi Amerikani biex juru rieda simili għar-riforma hekk kif huma
jħarsu 'l quddiem lejn l-Att ta’ l-Azjendi Agrikoli li jmiss.
Il-Kooperazzjoni bejn l-UE u l-Istati Uniti hija komponent vitali jekk
il-Fażi ta’ Doha għandha tkun ta’ suċċess." </p>
<p>Il-Laqgħa Ministerjali f’Ħong Kong ta’ Dicembru 2005 se
tkun punt ta’ waqfien kruċjali fil-Fażi ta’ Doha. Jekk
il-Fażi għandha titlesta sa l-2006, is-Sħubija tad-WTO
għandha tagħmel użu mis-Samit ta’ Ħong Kong biex
tiddefinixxi l-qafas għal ftehim finali. L-UE irsistiet b’mod
konsistenti għal riżultat ambizzjuż li jwassal kemm għal
aċċess ġdid għas-suq kif ukoll għal għanijiet
importanti għall-iżvilupp li huma ċentrali
għas-suċċess tal-Fażi. </p>
<p>Għalkemm it-tmexxija u s-sħubija Konġunta bejn l-UE u l-Istati
Uniti fiha nnifisha mhijiex biżżejjed biex twassal
għas-suċċess ta’ fażi kummerċjali globali,
iżda hija prerekwiżit indispensabbli.  Fil-Laqgħa
Mini-Ministerjali ta’ Pariġi f’Mejju kienu l-UE u l-Istati
Uniti li b’mod konġunt qablu fuq ftehim dwar <i>Ekwivalenti</i> <i>Ad
Valorem </i>(AVEs<i>) </i>li ta forza ġdida lin-negozjati ta’
l-agrikoltura. Fil-Laqgħa Mini-Ministerjali ta’ Dalian f’
Lulju, l-UE u l-Istati Uniti taw spinta akbar lin-negozjati billi
appoġġaw pjan G20 għat-tnaqqis fit-tariffi ta’
l-agrikoltura bħala bażi għal aktar negozjati f' Ġinevra.
</p>
<p>L-UE ħeġġet lill-Istati Uniti biex tilħaq ir-rieda
ta’ l-UE li ssegwi r-riforma domestika ta' l-agrikoltura u tindirizza
s-sussidji ta’ l-agrikoltura. </p>

