					
<P><B>IP/00/1355</B>
<P>Brussel, 23 november 2000
<H3>
<P><B>Goedkeuring door de Raad Cultuur van het programma Media Plus ter ondersteuning van de Europese audiovisuele industrie</B></H3>
<P>De Raad heeft tijdens zijn vergadering vanochtend in Brussel overeenstemming bereikt over het programma Media Plus (2001-2005), waaraan in overeenstemming met het voorstel van de Commissie een begroting van 400 miljoen euro is toegewezen. Dit programma bestaat uit een onderdeel voortgezette beroepopleiding van vakmensen in de audiovisuele sector (aanpassing aan de digitale technologie, verkooptechnieken, opleiding in het schrijven van scenario's, enz.), waarvoor 50 miljoen euro gereserveerd zal worden en uit een onderdeel "ontwikkeling, distributie en promotie", waarvoor 350 miljoen euro bestemd is. De begroting van Media 2 (1996-2000) bedraagt 310 miljoen euro.
<P>De drie lidstaten die zich hadden uitgesproken voor een lagere begroting (Verenigd Koninkrijk, Nederland en Duitsland) hebben tenslotte ingestemd met het budget van 400 miljoen euro. Het onderdeel «opleiding» moet nog in tweede lezing worden goedgekeurd door het Parlement (medebeslissingsprocedure), voordat het definitief kan worden goedgekeurd door de Raad. Het onderdeel «ontwikkeling» (raadplegingsprocedure met eenstemmigheid) kan tijdens een volgende vergadering van de Raad als punt A worden goedgekeurd.
<P>De ministers hebben overeenstemming bereikt over een indicatieve verdeling van het budget voor het onderdeel «ontwikkeling» : minstens 20 % voor ontwikkeling, minstens 57,5 % voor distributie, 8,5 % voor promotie, 5 % voor proefprojecten (een aspect van Media Plus dat nieuw is ten opzichte van Media 2 en met name bedoeld is om de overgang naar digitale technieken te vergemakkelijken) en minimaal 9 % voor horizontale kosten (met name de Media-desks in de lidstaten).
<P>Viviane Reding toonde zich er verheugd over dat de Raad het voorstel van de Commissie had aanvaard. "Dit is een krachtig signaal voor vakmensen in de audiovisuele sector dat de EU vastbesloten is bij te dragen tot een groter concurrentievermogen van de Europese film, in een tijd waarin de digitale technologie een geducht potentieel voor groei en het creëren van banen biedt". Zij verzekerde de ministers nogmaals dat de Commissie stellig voornemens is om Media Plus op volledig transparante wijze uit te voeren en drong erop aan dat er voldoende middelen zouden worden gereserveerd voor de Media-desks, de hoeksteen van het systeem, die verantwoordelijk zijn voor het bieden van informatie en de ondersteuning van vakmensen die aan het programma deelnemen. Dankzij Media is het percentage Europese films dat buiten hun land van herkomst gedistribueerd wordt, gestegen van 14 % in 1996 tot meer dan 22 % in 1999. Meer dan 60 % van de Europese films die gedistribueerd worden buiten het land waar zij vervaardigd zijn, wordt ondersteund in het kader van Media.
<P>Viviane Reding deelde de ministers verder mee dat het overleg van de Commissie met de Europese Investeringsbank om financiële instrumenten, zoals leningen, garanties en risicokapitaalfondsen, aan te boren voor de audiovisuele inhoud bijna is afgerond.
