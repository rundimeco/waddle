					<p align="right"><b>IP/05/1470</b></p>
<p align="right">Briuselis, 2005 m. lapkričio 24 d.</p>
<h1>
<a name="Heading4"></a><b>2006 m. Baltijos jūros
žuvų kvotos:</b><b> Komisija siūlo sieti menkių
žvejybos galimybes su žvejybos pastangos sumažinimu, kad
būtų atkurti sumažėję žuvų
ištekliai</b></h1>
<p><b><i>Šiandien Europos Komisija pateikė pasiūlymą
dėl tam tikrų žuvų išteklių žvejybos
galimybių ir susijusių sąlygų Baltijos jūroje
2006 m. (žr. lentelę). Nors daugumos Baltijos jūros
žuvų išteklių būklė yra pakankamai gera,
leidžianti pasiūlyti stabilias ar net didesnes žvejybos
galimybes, menkių ištekliai ir toliau kelia susirūpinimą.
Todėl pasiūlymu siekiama atkurti šiuos menkių išteklius
bei apsaugoti biologiniu požiūriu gerai išsilaikiusias
žuvų rūšis, kartu kiek įmanoma palaikant
atitinkamų laivynų ekonominę veiklą. Komisija siūlo
padidinti menkių žvejybos galimybes, tačiau tik kaip
žingsnį link ilgalaikio atkūrimo plano, kurio pasiūlymą
Komisija pateiks netrukus. Todėl tuo pačiu metu turėtų
būti imtasi priemonių 2006 m. 10 % sumažinti
žvejybos pastangą, kartu įvedant laikinuosius draudimus
žvejoti.   </i></b></p>
<p>Komentuodamas šį pasiūlymą, už
žuvininkystę ir jūrų reikalus atsakingas komisaras Joe Borg
pažymėjo: „Mūsų bendras tikslas –
užtikrinti Baltijos jūros menkių išteklių
atkūrimą, kuo mažiau ekonomiškai varžant atitinkamus
laivynus. Norint, kad šis laipsniškas metodas būtų
sėkmingas, turi būti derinamos žvejybos galimybės ir
žvejybos pastangos sumažinimas“.  </p>
<p>Kitų išteklių žvejybos galimybės išliks
daugmaž tokios pačios, tik bus padidintos Atlanto silkių ir
sumažintos bretlingių žvejybos galimybės. Paprastai bendras
leistinas sugavimas (BLS) ir kvotos buvo įgyvendinamos remiantis vienu
Tarybos reglamentu. Tačiau šiemet, siekiant Komisijos
užsibrėžto paprastumo ir aiškumo, žvejybos
galimybės bus nustatytos dviem atskirais reglamentais: šis reglamentas
apima Baltijos jūrą, o antrasis, kuris bus pasiūlytas netrukus,
– visus kitus rajonus. Taryba svarstys šiuos du pasiūlymus
gruodžio mėn.</p>
<p>Komisija rengia ilgalaikį Baltijos jūros menkių
išteklių atkūrimo planą, kurį ji ketina pristatyti
Tarybai gruodžio mėn. Šis planas būtų pradėtas
taikyti ne anksčiau kaip 2007 m. sausio mėn. Tuo tarpu
nustatydama 2006 m. žvejybos galimybes ir siekdama užtikrinti
ekonominį pramonės stabilumą, Komisija pasirinko į
dabartines sugavimo normas panašų bendrą leistiną
sugavimą. Tuo pačiu metu kaip BLS, kuris yra didesnis už moksline
nuomone rekomenduojamą sugavimo lygį, sąlygą Komisija siekia
kuo greičiau įvesti pastangos ribojimo schemą. Ši schema bus
panaši į būsimo atkūrimo plano pagrindą
sudarysiančią schemą ir gali būti pratęsiama ateityje,
kol išžvejojama žuvų populiacijos dalis pasieks
ilgalaikį tausojančio išteklių eksploatavimo lygį. </p>
<p>Žvejybos pastanga bus ribojama dviem priemonėmis:  draudžiant
žvejybą vakarinėje Baltijos jūros dalyje du mėnesius, o
rytinėje Baltijos jūros dalyje tris mėnesius pagal
Tarptautinės žvejybos Baltijos jūroje komisijos (IBSFC)
susitarimą ir papildomai, neskaitant IBSFC susitarimu nustatytų
dienų, draudžiant žvejoti 10 % likusių metų
dienų. Antrasis draudimas gali būti įgyvendinamas įvairiais
būdais. Kad šie draudimai būtų veiksmingi, jie turi apimti
visą menkių žvejybos veiklą. Pasiūlyme numatomos
papildomos kontrolės priemonės, kurios nulems jo įgyvendinimo
sėkmę.</p>
<p>Komisijos pasiūlyme atsižvelgiama į naujausias mokslines
rekomendacijas, kurias pateikė nepriklausomą Tarptautinė
jūrų tyrinėjimo taryba (ICES) ir Komisijos
žuvininkystės mokslo, technikos ir ekonomikos komiteto (STECF), taip
pat į suinteresuotųjų šalių nuomonę. ICES
duomenimis menkių ištekliai rytinėje ir vakarinėje Baltijos
jūros dalyse neatitinka mažiausio saugaus biologinio
išteklių dydžio. Ypač rytuose ištekliai yra
kritiškai sumažėję, o išžvejojama žuvų
populiacijos dalis gerokai viršija ilgalaikio tausojančio
išteklių eksploatavimo lygius. </p>
<p>Pasiūlyme taip pat atsispindi rugsėjo mėn. Tarptautinės
žvejybos Baltijos jūroje komisijos (IBSFC) paskutiniame susitikime
pasiektas susitarimas su Rusija. Po praėjusių metų
gegužės mėn. ES plėtros IBSFC buvo veiksmingai
sumažinta iki dviejų narių – Europos Sąjungos ir
Rusijos. Todėl 2005 m. pabaigoje Europos Sąjunga pasitraukė
iš IBSFC veiklos.</p>
<p>Priedai: dviejų Baltijos jūros menkių išteklių
lentelė, kreivės ir žemėlapiai.<br>[Graphic in PDF & Word
format]<br><br>[Graphic in PDF & Word format]<br><br>[Graphic in PDF & Word
format]<br><br>[Graphic in PDF & Word format]</p>
<p></p>

