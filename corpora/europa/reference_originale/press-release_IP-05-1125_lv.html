					<p align="right"><b>IP/05/1125</b></p>
<p align="right">Briselē, 2005. gada 12. septembrī</p>
<h1>
<a name="Heading4"></a><b>ES Tirdzniecības komisārs
</b><b>Mandelson un ES Lauksaimniecības komisāre Mariann Fischer Boel
dodas uz Vašingtonu (<i>Washington DC</i>) uz Dohas
sarunām</b></h1>
<p><b><i>ES Tirdzniecības komisārs Mandelson un ES
Lauksaimniecības komisāre Mariann Fischer Boel šonedēļ
ieradīsies Vašingtonā (Washington DC), lai tiktos ar ASV
partneriem Dohas sarunu raundā. Otrdienas vakarā minētie
komisāri tiksies ar ASV tirdzniecības pārstāvi Rob Portman
un ASV lauksaimniecības ministru Mike Johanns, lai apspriestu
lauksaimniecības jautājumus. Trešdienas rītā
komisārs Mandelson un vēstnieks Portman turpinās sarunas par
Dohas sarunu raundu un citiem ES un ASV divpusējās tirdzniecības
jautājumiem. Komisāre Fischer Boel paliks Vašingtonā
līdz piektdienai, lai tiktos ar valsts sekretāra vietnieku Robert
Zoellick un augsta ranga kongresa locekļiem un lai tālāk
risinātu divpusējās sarunas ar vēstnieku
Portman.</i></b></p>
<p>Pirms aizbraukšanas komisārs Mandelson sacīja:
„&#325;emot vērā, ka ir palikušas tikai dažas
nedēļas līdz PTO ministru sanāksmei Honkongā, steidzami
ir jāpanāk progress. ES un ASV arī turpmāk
jāizrāda iniciatīva un gatavība pieņemt
sarežģītus lēmumus attiecībā uz
lauksaimniecības reformu, lai veicinātu Dohas sarunu raunda
attīstību. Reāli panākumi Honkongā ir atkarīgi no
pašreizējiem centieniem un saistībām.” </p>
<p>Komisāre Fischer Boel sacīja: „Laika ir maz, ja mēs
vēlamies sasniegt vērā ņemamu rezultātu Honkongā.
Pateicoties mūsu KLP (kopējās lauksaimniecības politikas)
reformām, mums ir bijusi iespēja ievērojami samazināt lauku
saimniecību atbalsta sistēmu, kas kavēja tirdzniecību, un
piedāvāt apspriest eksporta kompensācijas. Arī
attiecībā uz piekļuvi tirgum mēs esam bijuši
elastīgi. No saviem Amerikas kolēģiem es sagaidu
līdzvērtīgu gatavību reformai, ņemot vērā, ka
viņi gaida nākamo lauksaimniecības likumprojektu. ES un ASV
sadarbība ir īpaši svarīgs nosacījums veiksmīgam
Dohas sarunu raundam.”</p>
<p>Honkongas ministru sanāksme 2005. gada decembrī būs
izšķirošais posms Dohas sarunu raundā. Ja Dohas sarunu
raunds jāpabeidz 2006. gadā, PTO dalībniekiem jāizmanto
Honkongas sammits, lai formulētu galīgā lēmuma
pamatstratēģiju. ES ir pastāvīgi mudinājusi panākt
ievērojamus sarunu rezultātus, ar kuriem nodrošina jaunu pieeju
tirgum, kā arī paredz svarīgus attīstības
mērķus, kas ir Dohas sarunu raunda veiksmes pamatā.</p>
<p>Lai gan ES un ASV vienotā vadība un partnerība pati par sevi
nav pietiekama, lai palīdzētu veiksmīgi noslēgt pasaules
tirdzniecības sarunu raundu, tas ir obligāts
priekšnosacījums. Parīzes ministru mazajā sanāksmē
maijā ES un ASV kopīgi vienojās par procentuālā
nodokļa ekvivalentiem (<i>AVE</i>), kas deva jaunu impulsu
lauksaimniecības sarunām. </p>
<p>Ministru mazajā sanāksmē, kas jūlijā notika
Daļanā, ES un ASV piešķīra sarunām dinamiku,
atbalstot G-20 plānu attiecībā uz lauksaimniecības tarifu
samazināšanu, kas kalpo par pamatu turpmākām sarunām
Ženēvā. </p>
<p>ES ir mudinājusi ASV pieskaņot ES gatavību turpināt
vietējo lauksaimniecības reformu un pievērsties
lauksaimniecības subsīdijām. </p>

