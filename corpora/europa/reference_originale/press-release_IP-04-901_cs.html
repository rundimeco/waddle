IP/04/901
V Bruselu dne 15. července 2004
Komise navrhuje vynaložit v průběhu sedmi let více
než 22 miliard eur na transevropské dopravní a
energetické sítě, program GALILEO a program Marco Polo
zaměřený na podporu jiné než silniční
nákladní dopravy. „Je nejvyšší čas
poskytnout Evropské unii takové rozpočtové prostředky,
které jí umožní motivovat veřejný i soukromý
sektor k investicím do hlavní infrastruktury a
klíčových technologií v oblasti dopravy a energetiky, aby se
vytvořil skutečný vnitřní trh s vyšší
mírou hospodářské soutěže", uvedla komisařka
Loyola de Palacio.
Komise navrhuje, aby v rámci příštího
finančního výhledu (2007-2013) došlo
k zásadnímu přehodnocení rozpočtu pro
transevropské dopravní a energetické sítě a
podmínek pro přidělování finanční podpory.
V navrhovaném nařízení činí rozpočet pro
oblast dopravy 20,35 miliard eur, přičemž
soustřeďuje finanční podporu na omezený počet
projektů a povoluje určitou míru motivační podpory,
která bude moci ve výjimečných případech
dosáhnout až 50 % nákladů přeshraničních
projektů. Udělení podpor bude podmíněno
dodržením cílů interoperability a větší
vyváženosti jednotlivých druhů dopravy. Bude vyjasněna
úloha Komise a úloha členských států
v celkovém řízení. Tento rozpočet, který byl
oproti předešlému období výrazně
navýšen, umožní spolufinancovat práce na
30 prioritních projektech transevropských dopravních a
energetických sítí (v celkové výši
225 miliard eur), o nichž 29. dubna rozhodly Parlament a
Rada
[1]
, a na programech pro
zavedení evropských systémů řízení
letecké a železniční dopravy. Vzhledem k
předpokládanému zdvojnásobení objemu dopravy mezi
členskými státy do roku 2020 tento rozpočet
přispěje k udržení ekonomického růstu,
zvýšení HDP (až 0,3 % HDP) a snížení
emisí CO
2
o 4 %.
Nařízení dále stanoví, že rozpočet pro
oblast energetiky činí 340 milionů eur, které jsou
určeny na spolufinancování studií proveditelnosti
týkajících se plynovodů a propojení elektrických
sítí nezbytných pro dokončení vnitřního trhu
a zajištění zásobování.
Komise
kromě toho předložila dvě nařízení,
jejichž cílem je:
Rozvinout stávající program Marco Polo, který je
zaměřen na převedení nákladní dopravy ze silnic na
jiné dopravní prostředky. Marco Polo II obsahuje nové akce,
například vytváření námořních
dálnic nebo opatření na předcházení vzniku
požadavků na dopravu. Program, na který je na období
2007-2013 vyčleněno 740 milionů eur, se rozšiřuje
i na státy sousedící s Evropskou unií. Komise odhaduje,
že 1 euro vynaložené v programu Marco Polo přinese
6 eur v sociální a ekologické oblasti.
Podpořit evropský systém satelitní navigace GALILEO ve
fázi rozmisťování a zahájení provozu
částkou 1 miliardy eur. Postupem času by komerční
příjmy z provozování systému měly zajistit
jeho finanční rovnováhu.
[1]
http://ec.europa.eu/ten/transport/revision/revision_1692_96_en.htm