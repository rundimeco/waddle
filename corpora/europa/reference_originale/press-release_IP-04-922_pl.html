					<p align="right"><b>IP/04/922</b></p>
<p align="right">Bruksela, 15 lipca 2004</p>
<h1>
<a name="Heading4"></a><b>Nowy Fundusz Rybołówstwa dla
wspierania zrównoważonego rybołówstwa i
zróżnicowania gospodarczego </b></h1>
<p><b><i>Komisja Europejska przedstawiła propozycję utworzenia
Europejskiego Funduszu Rybołówstwa (ang. European Fisheries Fund
– EFF) na lata 2007-2013 wspierającego działania mające na
celu zapewnienie zrównoważonego rozwoju rybołówstwa oraz
zróżnicowanie działalności gospodarczej na obszarach
uzależnionych od rybołówstwa. Średnio 700 mln EUR rocznie
zostanie przeznaczonych na ten cel. Fundusz ten zastąpi obecny Instrument
Finansowy Orientacji Rybołówstwa (IFOR). Środki przewidziane w
ramach EFF są dostosowane do zmieniających się potrzeb
sektorów rybołówstwa i akwakultury oraz przybrzeżnych
obszarów połowów. Podstawowym elementem przyjętego
podejścia są pomoc w zmniejszeniu natężenia
połowów umożliwiająca odbudowę zasobów oraz 
zachęcanie do stosowania bardziej ekologicznych urządzeń i metod
w rybołówstwie, akwakulturze oraz przy przetwarzaniu i wprowadzaniu na
rynek produktów rybołówstwa. EFF przeznaczy również
środki na pomoc dla regionów rybackich najbardziej dotkniętych
redukcją zatrudnienia, by wspierać ich dywersyfikację i
wzmacniać ich tkankę gospodarczą. Inicjatywy zbiorowe oraz takie,
które promują równość szans będą
również kwalifikowały się do pomocy z EFF. Do Państw
Członkowskich należał będzie wybór środków
najlepiej dostosowanych do potrzeb ich regionów. Na mocy postanowień
reformy Wspólnej Polityki Rybołówstwa z 2002 r., pomoc
przeznaczona na odnowę floty, na eksport statków rybackich lub
utworzenie wspólnych przedsiębiorstw nie będzie już –
zgodnie z nowymi zasadami – kwalifikowała się do wsparcia ze
strony Wspólnoty.</i></b></p>
<p>Franz Fischler, Komisarz UE ds. Rolnictwa, Rozwoju Wsi i
Rybołówstwa, powiedział: „Europejski Fundusz
Rybołówstwa stanowi odpowiedź na zmieniające się
potrzeby rybołówstwa w XXI wieku. Pomagając we wdrożeniu
reformy Wspólnej Polityki Rybołówstwa, fundusz ten w znacznym
stopniu przyczyni się do zapewnienia zrównoważonego rozwoju
rybołówstwa tak w sferze ekonomicznej, jak społecznej i
środowiskowej”. </p>
<p><b>Zapewnienie zrównoważonego rozwoju rybołówstwa oraz
obszarów rybackich w ramach EFF</b></p>
<p>Postęp technologiczny sprawia, że maleje zapotrzebowanie na statki
i siłę roboczą. Mając na uwadze walkę z nadmierną
eksploatacją łowisk, zanikaniem zasobów oraz skutkami redukcji
zatrudnienia, EFF wybiera działania, które zmierzają do
zapewnienia zrównoważonego rozwoju poprzez zachęcanie do
mniejszych ilościowo a lepszych jakościowo połowów oraz
redukcję uzależnienia społeczności nadmorskich od rybactwa.
</p>
<p><b>Przykłady:</b></p>
<p><b>Pomoc dla sektora połowów</b></p>
<ul>
<li>Pomoc będzie przyznawana właścicielom statków oraz
załogom zmuszonym do czasowego zaprzestania działalności
połowowej w celu umożliwienia odbudowy zasobów rybnych, ze
względu na brak odnowienia umowy rybackiej lub na skutek klęski
żywiołowej. </li>
<li>Systemy kształcenia, dokształcania lub wcześniejszej
emerytury. </li>
<li>Stosowanie narzędzi połowowych bardziej przyjaznych dla
środowiska morskiego będzie kwalifikowało się do pomocy.
</li>
<li>Specjalne środki zachęcające do szkolenia będą
skierowane do młodych rybaków. </li>
<li>Pomoc na poprawę warunków bezpieczeństwa i higieny na
pokładzie. </li>
<li> Z EFF będzie finansowane trwałe wycofanie statków rybackich;
warunki przyznawania tej pomocy zostaną zaostrzone. </li>
<li>Środki wspierania dla floty rybackiej wykorzystywanej do
połowów na niewielką skalę.</li></ul><p><b>Akwakultura,
przetwarzanie i wprowadzanie do obrotu</b></p>
<ul>
<li>EEF przeznaczy środki na pomoc w nabywaniu i stosowaniu
urządzeń oraz metod przyjaznych dla środowiska.</li>
<li>Ze względu na sytuację panującą na rynku, pomoc
będzie skierowana przede wszystkim do małych przedsiębiorstw.
</li>
<li>Hodowcy skorupiaków zmuszeni do tymczasowego zaprzestania zbioru
będą kwalifikowali się do
pomocy.</li></ul><p><b>Zrównoważony rozwój przybrzeżnych
obszarów połowów</b></p>
<ul>
<li>Inicjatywy przyczyniające się do zróżnicowania i
wzmocnienia tkanki gospodarczej w obszarach rybackich szczególnie
dotkniętych zanikiem zasobów rybnych oraz takie, które
promują rolę kobiet w tych obszarach będą kwalifikowały
się do pomocy.</li></ul><p><b>Inicjatywy zbiorowe</b></p>
<ul>
<li>Finansowa pomoc będzie dostępna dla projektów prowadzonych we
wspólnym interesie w sektorach rybołówstwa i
akwakultury.</li></ul><p>Zasady funkcjonowania EFF zostaną uproszczone a
podział obowiązków pomiędzy Komisją i Państwami
Członkowskimi zostanie dokładniej określony.</p>
<p>Dalsze szczegóły zawarte są w <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a>.</p>

