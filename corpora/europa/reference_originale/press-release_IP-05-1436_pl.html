					<p align="right"><b>IP/05/1436</b></p>
<p align="right">Bruksela, dnia 17 listopada 2005 r. </p>
<h1>
<a name="Heading4"></a><b>J</b><b>esienna prognoza gospodarcza Komisji
na lata 2005 – 2007: nastąpi ożywienie
gospodarcze</b></h1>
<p><b><i>Szacuje się, że wzrost działalności gospodarczej w
Unii Europejskiej wyniesie 1,5 % w 2005 r., a następnie osiągnie
poziom 2,1 % w 2006 r. i 2,4 % w 2007 r. Odpowiedniki tych danych w
strefie euro wynoszą 1,3 %, 1,9 % i 2,1 %. Głównym
bodźcem jest popyt wewnętrzny, a zwłaszcza inwestycje prywatne,
którym sprzyja wyraźny powrót optymizmu gospodarczego od
połowy 2005 r. Przewiduje się, że w ciągu trzech lat
sześć milionów nowych miejsc pracy zostanie utworzonych w UE, co
pomoże obniżyć stopę bezrobocia, które na koniec 2004
r. osiągnęło najwyższą wartość 9,0 %, do
8,7 % w 2005 r. i 8,1 % w 2007 r. W bieżącym roku z powodu
cen ropy inflacja w UE nieznacznie wzrośnie do wysokości 2,3 % i
spadnie w 2007 r. do poziomu 1,9%.</i></b></p>
<p>„Po rozczarowaniu, jakie przyniosła pierwsza połowa
bieżącego roku, strefa euro i UE mają dużą szansę
wykorzystania sprzyjającej perspektywy globalnej. Oczekuje się,
że powrót zaufania do gospodarki i stały spadek bezrobocia
przyczynią się do zwiększenia konsumpcji i wzrostu inwestycji,
którym sprzyjają warunki finansowe i wysokie zyski
przedsiębiorstw. Tempo wzrostu na poziomie 0,6 % w trzecim kwartale
potwierdza tę tendencję.” – powiedział Joaquín
Almunia, Komisarz ds. Gospodarczych i Monetarnych. </p>
<p>Przewiduje się, że wzrost gospodarczy w UE, po
osiągnięciu wartości 2,4 % w ubiegłym roku, wyniesie
1,5 % w 2005 r., a następnie ponownie wzrośnie do poziomu 2,1 % w
2006 r. i 2,4 % w 2007 r. Prognozy dla strefy euro na lata 2005-2007
zapowiadają wartości 1,3 %, 1,9 % i 2,1 %.</p>
<p><b>Inwestycje wzrastają</b></p>
<p>Zjawisko to tłumaczy się wzrostem zaufania do gospodarki w drugiej
połowie 2005 r., wraz z którym zakończył się
niekorzystny okres trwający od czwartego kwartału 2004 r., spowodowany
rosnącymi cenami ropy, spowolnieniem globalnego wzrostu gospodarczego i
słabym popytem wewnętrznym w Europie. Przewiduje się, że
wzrost inwestycji przekroczy 3 % w latach 2006 i 2007. Jest to spowodowane
w szczególności powrotem zaufania przedsiębiorców,
stałą poprawą wyników bilansów przedsiębiorstw i
wzrastającym zapotrzebowaniem na inwestycje zastępcze. </p>
<p>Do głównych czynników kształtujących
ogólną perspektywę zalicza się: szereg działań w
zakresie akomodacyjnej polityki makroekonomicznej, korzystne warunki finansowe,
większe marże zysku, słabszy nominalny efektywny kurs wymiany i
nadal solidna sytuacja globalna.</p>
<p><b>Stały spadek bezrobocia</b></p>
<p>Po tym, jak stopa bezrobocia wzrastała w ostatnich latach aż do
osiągnięcia wartości 9 % w UE i 8,9 % w 2004 r. w strefie euro,
przewiduje się, że do 2007 r. spadnie ona w obu tych obszarach o
prawie 1 %, osiągając poziom 8,1 %. Ogółem
oczekuje się, że w okresie od 2005 do 2007 r. w UE powstanie
sześć milionów nowych miejsc pracy, z czego 4,5 mln w strefie
euro, w tym 1,4 mln w 2005 r. Poprawa sytuacji na rynku pracy ma wzmocnić
zaufanie konsumentów, przyczyniając się tym sposobem do
stopniowego wzrostu konsumpcji prywatnej. </p>
<p>Inflacja, odzwierciedlająca wzrost cen ropy, w bieżącym roku
wynosi średnio 2,3 % w UE i strefie euro; w 2006 r. ma spaść
do poziomu 2,2 % na obu obszarach. Co ważniejsze, inflacja podstawowa
(z wyłączeniem cen energii i nieprzetworzonej żywności)
utrzymuje się na niskim poziomie i nie wykazuje dotąd wtórnych
skutków wzrostu cen ropy.</p>
<p>Jednakże spowolnienie działalności gospodarczej na
początku bieżącego roku odbiło się na stanie
finansów publicznych w 2005 r. Ocenia się, że deficyt sektora
instytucji rządowych i samorządowych wyrażony w procentach PKB
wzrośnie o 0,2 punktu procentowego do wysokości 2,9 % w strefie euro i
o 0,1 do wysokości 2,7 % w całej UE, po czym obniży się
nieznacznie w latach 2006 i 2007. Nadal utrzymują się duże
różnice pomiędzy krajami; w 2005 r. w 12 Państwach
Członkowskich, z których pięć znajduje się w strefie
euro, występuje lub ma wystąpić, według przewidywań,
nadmierny deficyt.<sup><b><a name="fnB1" href="#fn1">[1]</a></b></sup> Na drugim
końcu tej skali znajduje się sześć krajów, które
wykazują stan równowagi lub nadwyżki.</p>
<p><b>Prognoza globalna jest nadal optymistyczna, ale ryzyko utrzymuje
się</b></p>
<p>Ożywieniu gospodarczemu w UE towarzyszy dynamiczna perspektywa globalna.
Przewiduje się, że światowy wzrost gospodarczy w
bieżącym i przyszłym roku osiągnie wartość
4,3 %, po czym nastąpi nieznaczny spadek w 2007 r. W 2004 r. wzrost
ten osiągnął poziom 5 %, co stanowi najwyższą
wartość wzrostu od wczesnych lat siedemdziesiątych. Tempo wzrostu
gospodarczego w Azji spadnie, ale utrzyma poziom 7-7,2 % w okresie, do
którego odnosi się niniejsza prognoza. Przewidywania te nie
uwzględniają Japonii (2,5 % w bieżącym roku i
2,2 % w 2006 r.).</p>
<p>To samo odnosi się do tempa wzrostu światowego handlu, które
po słabszym początku roku poprawiło się i ma według
przewidywań osiągnąć poziom około 7 % w okresie
objętym prognozą. </p>
<p>Jednak sytuacja na zewnątrz również stanowi ryzyko dla
perspektyw gospodarczych Europy, podczas gdy ryzyko wewnętrzne wydaje
się być bardziej zrównoważone. </p>
<p>Nieskoordynowana korekta braku równowagi globalnej i/lub zmiany
zachowania konsumentów amerykańskich stanowią główne
czynniki ryzyka; nie można również wykluczyć dalszych
podwyżek cen ropy. Pozytywnym aspektem tej sytuacji może być
prawdopodobieństwo wydania przez kraje eksportujące ropę
większej części dodatkowych dochodów pochodzących ze
sprzedaży ropy, co przyniosłoby korzyści wywozowi UE. </p>
<p>Podobnie optymistyczny w kontekście rynku wewnętrznego wydaje
się fakt, że konsumpcja prywatna może znacznie
wzrosnąć, uwalniając nagromadzony niezaspokojony popyt,
ponieważ sytuacja na rynku pracy polepsza się i zmniejsza się
niepewność związana z przyszłymi dochodami (dotycząca
trwałości systemów zabezpieczenia społecznego i
systemów emerytalnych). Jednakże wysokie ceny ropy, utrzymujący
się niski poziom zaufania konsumentów i przewidywania niskiego wzrostu
gospodarczego mogą również osłabić tendencję
zwyżkową.<br>Pełna treść jesiennych prognoz
gospodarczych Komisji dostępna jest na następującej stronie
internetowej: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p><br><br><br><br></p>
<h1>
<b>[Graphic in PDF & Word format]</b><br><b>[Graphic in PDF & Word
format]</b></h1>
<p><b><i>[Graphic in PDF & Word format]</i></b></p>
<p><b><i>[Graphic in PDF & Word format]</i></b></p>
<hr><p><sup><b><a name="fn1" href="#fnB1">[1]</a></b></sup> 	przekraczający
próg 3 %, określony w Traktacie z Maastricht. </p>


