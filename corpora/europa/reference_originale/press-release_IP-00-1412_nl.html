					
<P><B>IP/00/1412</B>
<P>Brussel,6 december 2000
<H3>
<P><B>Maritieme veiligheid: de Europese Commissie stelt een tweede pakket maatregelen voor om een nieuwe Erika te vermijden</B></H3>
<P><I><B>Als aanvulling op de wetsvoorstellen die in maart werden vastgesteld naar aanleiding van het vergaan van de tanker ERIKA, heeft de Commissie vandaag een tweede pakket ondersteunende maatregelen voor de Europese maritieme veiligheid aangenomen dat voorziet in de invoering van een informatie- en controlesysteem voor het zeeverkeer, de oprichting van een fonds voor de vergoeding van schade door verontreiniging door olie en de oprichting van een Europees Agentschap voor de veiligheid van de zeevaart. </B></I><I><B>«</B></I><I><B>Nu de Gemeenschap deze maatregelen heeft aangenomen, kan een echte Europese ruimte voor de maritieme veiligheid worden gevormd en kan een optimale bescherming van het Europese zeemilieu en de kustlijn worden gegarandeerd</B></I><I><B>»</B></I><I><B> </B></I><I><B>verklaarde mevrouw Loyola de Palacio, Vice-voorzitter van de Commissie en bevoegd voor vervoer en energie</B></I><B>.</B>
<P>Dit nieuwe pakket « Erika II » is samengesteld uit drie voorstellen.
<UL><P><LI><B>Een striktere controle op het zeeverkeer.</B> Om te voorkomen dat schepen die niet aan de veiligheidsnormen voldoen ontsnappen aan de controles op grond van het eerste pakket maatregelen, stelt de Commissie voor het monitoring- en controlesysteem te verscherpen voor schepen die voor de kusten van de Gemeenschap op doorvaart zijn.
<P> Een nieuw richtlijnvoorstel voorziet in de invoering van een meldingssysteem dat ook voor schepen geldt die de havens van de Gemeenschap niet aandoen. Binnen de communautaire wateren moeten de schepen over een automatisch identificatiesysteem beschikken en over « zwarte dozen » zoals in de luchtvaart worden gebruikt, zodat wanneer er een ongeluk gebeurt, het onderzoek gemakkelijker verloopt. 
<P> Aangezien de meeste ongelukken tijdens extreme meteorologische omstandigheden gebeuren, zorgt de richtlijn ervoor dat het de schepen verboden is uit te varen in dergelijke weersomstandigheden. Krachtens de richtlijn wordt elke lidstaat ook verplicht te zorgen voor "vluchthavens" zodat schepen in nood kunnen worden ontvangen.
<P><LI><B>Een betere schadevergoeding voor vervuiling van de kuststrook. </B>De huidige regelgeving inzake schadevergoeding voor vervuiling die veroorzaakt wordt door tankschepen is in de jaren zeventig in het kader van de IMO (Internationale Maritieme Organisatie) uitgewerkt. De Commissie stelt vandaag de oprichting voor van een Europees fonds (COPE-Fonds) voor vergoeding van de schade door vervuiling dat de schadeloosstelling van slachtoffers - wanneer de door de bestaande regelgeving vastgestelde plafonds die momenteel 200 miljoen euro bedragen, zijn overschreden - zou aanvullen met een globaal plafond van 1 miljard euro.
<P>Het fonds zal ook bijdragen aan een snellere volledige schadeloosstelling van slachtoffers van olierampen binnen de communautaire wateren. Dit Europese fonds zal worden gefinancierd door de Europese bedrijven die olie invoeren. Het voorstel van de Commissie voorziet ook in de heffing van geldboetes door de lidstaten wanneer iemand die betrokken is bij het transport van olie over zee, nalatig is.
<P><LI><B>Oprichting van een Europees Agentschap voor de veiligheid van de zeevaart.</B> In enkele jaren tijd zijn er veel veiligheidsnormen vastgesteld. De lidstaten moeten deze op een efficiënte manier toepassen en tegelijk hun toezicht- en controleprocedures erop afstemmen. Het Europees Agentschap voor de veiligheid van de zeevaart, dat uit maximaal 50 personen zal bestaan, zal de maatregelen van de Commissie en de lidstaten steunen en zal de efficiëntie van de vastgelegde maritieme veiligheidsmaatregelen evalueren. Het Agentschap zal met name informatie moeten verzamelen, de databank over de maritieme veiligheid beheren, de evaluatie en de audit van maritieme classificatiebureaus uitvoeren en inspecties in de lidstaten uitvoeren om na te gaan op welke wijze de havenstaatcontrole plaatsvindt. Het kan de nationale inspecteurs bijstaan in hun controletaak (door het voor de inspecteurs mogelijk te maken de risicoschepen die het voorwerp van verscherpte controle moeten zijn, beter te identificeren).
</UL><P>Deze voorstellen vormen een coherent geheel met het <B>eerste</B> <B>pakket </B><B>«Erika</B><B>»</B> dat tot doel heeft de controles op schepen in de havens te versterken, de controles van de classificatiebureaus te verscherpen en het verbod op enkelwandige olietankers versneld in te voeren. De Commissie nodigt de Raad en het Europees Parlement uit zo snel mogelijk een akkoord te bereiken over het eerste pakket maatregelen. Sinds het Verdrag van Maastricht kunnen de maatregelen inzake de veiligheid van de zeevaart worden aangenomen met een gekwalificeerde meerderheid en is unanimiteit van stemmen niet meer nodig. In dit opzicht heeft mevrouw Loyola De Palacio benadrukt dat een snel akkoord niet ten koste van de kwaliteit van de uitbreiding van de maritieme veiligheid mag gaan: <I>«De veiligheid op zee is een sector waar preventie veruit de belangrijkste aanpak is. Hiervoor moeten voldoende menselijke en materi</I><I>ële middelen worden toegewezen.</I><I>»</I>
