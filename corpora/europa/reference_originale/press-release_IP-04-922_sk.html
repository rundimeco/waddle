					<p align="right"><b>IP/04/922</b></p>
<p align="right">V Bruseli 15. júla 2004</p>
<h1>
<a name="Heading4"></a><b>Nový Fond pre rybné
hospodárstvo na podporu udržateľného rybného
hospodárstva a diverzifikácie</b></h1>
<p><b><i>Európska komisia predložila návrh na vytvorenie
Európskeho fondu pre rybné hospodárstvo (EFRH; ang. EFF) na
obdobie rokov 2007-2013 s cieľom napomôcť implementáciu
opatrení zameraných na zaistenie udržateľného
rybného hospodárstva a na diverzifikáciu hospodárskej
činnosti v rybolovných oblastiach. Ročne bude
k dispozícii priemerne 700 miliónov eur. EFRH nahradí
súčasný Finančný nástroj na usmerňovanie
rybného hospodárstva (FIFG). Opatrenia v rámci EFRH sú
prispôsobené meniacim sa potrebám sektorov rybného
hospodárstva a akvakultúry a príslušných
pobrežných rybolovných oblastí. Základom tohto
prístupu je prispieť k zníženiu rybárskeho tlaku
s cieľom umožniť obnovu zásob rýb
a podporiť používanie zariadení a postupov pri
rybolove, v akvakultúre a pri spracovávaní alebo
predaji produktov rybného hospodárstva, ktoré vo
väčšej miere rešpektujú životné prostredie.
EFRH bude taktiež poskytovať podporu rybolovným oblastiam,
ktoré sú najviac postihnuté stratou pracovných
príležitostí s cieľom pomôcť im pri
diverzifikácii a posilnení ich hospodárskej základne.
Podpora z EFRH sa bude taktiež vzťahovať na
spoločné iniciatívy a na tie iniciatívy, ktoré
podporujú rovnaké príležitosti. Členské
štáty samé rozhodnú o tom, aká kombinácia
programov najviac vyhovuje ich regiónom. Na základe rozhodnutí
prijatých v rámci reformy Spoločnej politiky rybného
hospodárstva z roku 2002 nebude už v rámci nových
pravidiel možné získať podporu na obnovu flotily, vývoz
plavidiel alebo vytváranie spoločných podnikov.</i></b></p>
<p><i>„Európsky fond pre rybné hospodárstvo reaguje na
meniace sa potreby rybného hospodárstva v 21. storočí.
Tým, že bude podporovať implementáciu reformy Spoločnej
politiky rybného hospodárstva, prispeje vo veľkej miere
k zaisteniu environmentálnej, hospodárskej a sociálnej
udržateľnosti v rybnom hospodárstve</i>", uviedol Franz
Fischler, komisár pre poľnohospodárstvo, regionálny rozvoj
a rybné hospodárstvo.</p>
<p><b>Zaistenie udržateľnosti rybného hospodárstva
a rybolovných oblastí v rámci EFRH</b></p>
<p>V dôsledku technického pokroku je potrebných menej plavidiel
a ľudskej práce. S cieľom riešiť otázky
nadmerného rybolovu, úbytku zásob rýb
a účinkov súvisiacich so stratou pracovných
príležitostí sa EFRH sústreďuje na opatrenia,
ktoré sú zamerané na dosiahnutie udržateľnosti
prostredníctvom podporovania kvalitnejšieho rybolovu
realizovaného v menšej miere, ako aj prostredníctvom
znižovania závislosti pobrežných komunít na rybolove.
</p>
<p><b>Príklady:</b></p>
<p><b>Podpora sektoru rybolovu</b></p>
<ul>
<li>Podpora bude k dispozícii pre majiteľov plavidiel
a posádky, ktoré sú nútené dočasne
pozastaviť svoju rybársku činnosť s cieľom
napomôcť obnovu zásob rýb, z dôvodu neobnovenia
dohody o rybolove alebo v dôsledku prírodných
katastrof. </li>
<li>Odborné vzdelávanie, rekvalifikácia alebo predčasný
odchod do dôchodku. </li>
<li>Podpora sa bude vzťahovať na používanie rybolovných
zariadení s menším negatívnym vplyvom na morské
životné prostredie.</li>
<li>Mladým rybárom sú určené osobitné
iniciatívy v oblasti odborného vzdelávania. </li>
<li>Podpora na zvýšenie bezpečnosti a hygieny na palube. 
</li>
<li>V rámci EFRH bude financované trvalé stiahnutie
rybárskych plavidiel, pričom podmienky vzťahujúce sa na
podporu sa sprísnia. </li></ul><p><b>Akvakultúra, spracovávanie a
predaj</b></p>
<ul>
<li>EFRH bude podporovať získavanie a používanie
zariadení a techník, ktoré rešpektujú
životné prostredie. </li>
<li>S ohľadom na trhové podmienky sa podpora zameria na malé
podniky. </li>
<li>Podpora bude určená pre chovateľov mäkkýšov a
kôrovcov, ktorí budú dočasne nútení
pozastaviť zber úrody.  </li></ul><p><b>Udržateľný
rozvoj pobrežných rybolovných oblastí</b></p>
<ul>
<li>Podporu bude možné získať na iniciatívy, ktoré
diverzifikujú a posilňujú hospodársku
základňu v rybolovných oblastiach obzvlášť
postihnutých úbytkom zásob
rýb.</li></ul><p><b>Spoločné iniciatívy a rovnaké
príležitosti</b></p>
<ul>
<li>Podpora bude k dispozícii na projekty prinášajúce
úžitok tak rybnému hospodárstvu, ako aj akvakultúre
a na presadzovanie rovnakých príležitostí. 
</li></ul><p>Pravidlá EFRH budú zjednodušené
a zodpovednosť Komisie a členských štátov
upresnená. </p>
<p>Podrobnejšie informácie nájdete v <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a></p>

