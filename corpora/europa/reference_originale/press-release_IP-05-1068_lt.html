					<p align="right"><b>IP/05/1068</b></p>
<p align="right">Briuselis, 2005 m. rugpjūčio 25 d.</p>
<h1>
<a name="Heading4"></a><b>Paukščių gripas: Komisija
prašo valstybių narių sustiprinti
kontrolę</b></h1>
<p><b><i>Šiandien Europos Komisija Briuselyje sušaukė visų
ES valstybių narių veterinarijos ekspertų posėdį, kad
aptartų dėl paukščių gripo Azijoje ir Rusijoje (Sibire)
susidariusią padėtį ir priemones, kurių reikėtų
imtis budrumui padidinti, kad liga neišplistų ES. Komisija
paprašė valstybių narių sustiprinti kontrolę ir skirs
tam finansavimą. Posėdyje buvo susitarta dėl kai kurių
veiksmų, tarp jų – dėl nenumatytų situacijų
veiksmų planų peržiūros ir dėl didesnio budrumo
užtikrinant, kad būtų griežtai taikomos dabartinės
priemonės, pavyzdžiui, importo draudimas. Vis dėlto buvo
nuspręsta, kad bendras draudimas laikyti naminius paukščius lauke
neatitinka esamos rizikos, kad ligą išplatins migruojantys
paukščiai.</i></b></p>
<p>Už sveikatos ir vartotojų apsaugą atsakingas Komisijos narys
Markas Kiprianu (Markos Kyprianou) kalbėjo: <i>„Mes norime padaryti
viską, kas įmanoma, kad užkirstume kelią šiai
pražūtingai epidemijai išplisti ES. Mes toliau atidžiai
stebėsime padėtį, kad užtikrintume, jog būtų
imamasi tinkamiausių rizikos mažinimo priemonių.“ </i></p>
<p>Ekspertų grupė aptarė dėl paukščių gripo
Azijoje ir Rusijoje (Sibire) susidariusią padėtį ir sutarė,
kad yra motyvų rimtai susirūpinti. Tačiau dar trūksta
informacijos, kad galima būtų nustatyti, kokiu mastu liga išplito
dėl laukinių paukščių. Buvo daug diskutuota apie tai,
kad ligą į ES gali atnešti migruojantys paukščiai.
Atsižvelgdama į turimas žinias apie migracijos kelius, kuriuos
renkasi virusą paskleisti galinčių rūšių
paukščiai, grupė padarė išvadą, kad šiuo metu
rizika greičiausiai yra maža arba nedidelė – nelygu kokia
ES sritis. Tačiau buvo sutarta dėl kai kurių rizikos
mažinimo veiksmų, kurie nurodomi toliau. </p>
<p>2003 m. ES pradėjo intensyvų naminių ir laukinių
paukščių stebėjimą. Ekspertų grupė
peržiūrėjo tuo metu valstybėse narėse taikytas
kontrolės priemones, kurios nuo tada kasmet buvo koreguojamos. Ji
rekomendavo visoms valstybėms narėms skubiai iš naujo aptarti ir
papildyti jau suplanuotas 2005–2006 m. kontrolės programas,
padidinant iš vandens paukščių, migruojančių ligos
plitimo rizikos keliais, imamų bandinių skaičių.
Turėtų būti pagerintas Komisijos koordinuojamas valstybių
narių tarpusavio bendradarbiavimas.  </p>
<p>Rugsėjo pradžioje numatytas papildomas ekspertų susitikimas,
kuriame Komisija suderins sustiprintos kontrolės, finansuojamos iš
Bendrijos lėšų, priemones.</p>
<p>Visos valstybės narės taiko ES teisės aktuose reikalaujamas
priemones, užtikrinančias, kad kilus paukščių gripui
virusas naminių paukščių būriuose būtų
nustatytas ir greitai išnaikintas. Stabdant epidemijų protrūkius
labai svarbu kuo anksčiau nustatyti ligą ir imtis skubių
veiksmų. Ekspertų grupė atkreipė dėmesį į
specialias prevencijos priemones paukštininkystės sektoriuje,
kurių ėmėsi arba kurias paskelbė kai kurios valstybės
narės, reaguodamos į protrūkį Rusijoje, tačiau
nuspręsta, kad bendras draudimas laikyti naminius paukščius lauke
šiuo metu būtų neproporcinga priemonė.</p>
<p>Tačiau visos valstybės narės turėtų persvarstyti
ūkiuose taikomas biologinio saugumo priemones (pvz., tarp ūkių
važinėjančių transporto priemonių dezinfekcija) ir,
kiekvienu atskiru atveju įvertinus riziką, ten, kur reikia, jas
sustiprinti. Atliekant tokį vertinimą reikėtų
atsižvelgti į vandens paukščių migracijos kelius ir
vietas, kuriose laukiniai ir naminiai paukščiai galėtų
atsidurti greta (pvz., tvenkiniuose). Esant rizikingai padėčiai,
galima apsvarstyti ir vakcinavimo galimybes.</p>
<p>Ekspertų grupė taip pat rekomendavo valstybėms narėms
pradėti papildomas <u>informavimo programas</u>, kad ūkininkai
būtų skatinami gerinti biologines saugos priemones, remiantis ES
teisės aktais iš naujo apsvarstyti ir atnaujinti
paukščių gripo atvejams jau sudarytus <u>nenumatytų
situacijų veiksmų planus </u>ir užtikrinti, kad būtų
griežtai taikomos esamos <u>priemonės ir kontrolės prie
išorinių ES sienų</u> mechanizmai – tiek komercinėms
siuntoms, tiek asmenų įsivežamiems daiktams, ypač namų
sąlygomis auginamiems paukščiams. Turi būti
visapusiškai apsvarstyta būtinybė nenumatytų situacijų
veiksmų planuose numatyti tinkamą paukštynų darbuotojų
apsaugą kilus infekcijos pavojui. Galiausiai vartotojams turėtų
būti teikiama tinkama ir patikima informacija apie paukštienos
produktus, kad nebūtų prarastas vartotojų pasitikėjimas.</p>

