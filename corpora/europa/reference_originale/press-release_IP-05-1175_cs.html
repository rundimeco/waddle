					<p align="right"><b>IP/05/1175</b></p>
<p align="right">V Bruselu dne 22. září 2005</p>
<h1>
<a name="Heading4"></a><b>Z prvního rozpočtu
rozšířené EU mají užitek všechny
členské státy. Hlavní příjemci
zůstávají stejní</b></h1>
<p><b><i>Rozpočet na rok 2004 znamenal  další krok směrem ke
změně skladby výdajů EU. Pro příjemce
v členských státech bylo vyčleněno
přibližně 92 miliard EUR. Každá země
obdržela prostředky na regionální politiky,
zemědělství, konkurenceschopnost, pracovní místa a
výzkum; 7,5 miliard EUR odešlo zemím mimo Unii nebo
z nich mělo užitek několik členských
států. Hlavní příjemci z řad
členských států zůstávají titíž
jako v roce 2003. Závěrečná rozpočtová
bilance roku 2004 byla pro všech 10 nových členských
států viditelně a výrazně
příznivější než v roce 2003, kdy
ještě nebyly v EU. Současně nevyvolala žádné
výrazné zvýšení příspěvků od 15
starých zemí EU. Taková jsou hlavní zjištění
„Zprávy o rozvržení výdajů EU v roce 2004 mezi
členské státy“. Komisařka Dalia Grybauskaité to
okomentovala takto: „Ze zprávy jednoznačně
vyplývá, že rozšíření bylo
prospěšné pro všechny členy Unie“.</i></b></p>
<p>Největším příjemcem finančních
prostředků EU bylo v roce 2004 Španělsko (16,4 miliard
EUR) před lidnatými členskými státy: Francií (12,9
miliard EUR), Německem (11,7 miliard EUR), Itálií (10,4 miliard
EUR) a Spojeným královstvím (7,1 miliard EUR).
Největším příjemcem peněz
vyčleněných na strukturální operace bylo opět
Španělsko následované Německem, Itálií a
Portugalskem.</p>
<p>Peníze pro nové členské státy začaly teprve
přicházet. Polsko (2,7 miliard EUR) je mezi 25 členy EU na 10.
místě. Všechny nové členské státy zaznamenaly
v roce 2004 kladné čisté saldo ve výši 2,9 miliard
EUR, což představuje nárůst o 1,3 miliardy EUR ve
srovnání s rokem 2003, kdy ještě nebyly členy.
</p>
<p>Z hlediska podílu na hrubém národním důchodu
(HND) dostalo relativně nejvíce prostředků Řecko
(3,52 % HND) a Portugalsko (3,35 %) a po nich Litva (2,81 %),
Estonsko (2,50 %) a Lotyšsko (2,46 %). </p>
<p>Užitek se rozprostřel na všechny členské státy.
Výdaje se stále více přesunují směrem
k politikám s vazbou na konkurenceschopnost. Ve
srovnání s předchozím rokem se podíly
různých okruhů (jednotlivých politik) změnily.
Prostředky vyčleněné členským státům na
strukturální operace, které pokrývají soudržnost a
regionální rozvoj, se výrazně zvýšily z 28,5
miliard EUR na 34,1 miliardy EUR (+19,8 %), což platí i pro
vnitřní politiky včetně vnitřního trhu a
výzkumu (z 4,9 miliardy EUR v roce 2003 na 6 miliard EUR v roce
2004).</p>
<p>Prostředky vyčleněné členským státům
na zemědělství a rozvoj venkova tvořily 47,5 % (43,6
miliardy EUR) z celkové sumy účelově
vyčleněných výdajů v roce 2004, což
představovalo pokles z 54,1 % (44,4 miliardy EUR) v roce 2003.
Hlavní příjemci prostředků na
zemědělství se nezměnili. V absolutním
vyjádření dostala nejvíce peněz Francie a po ní
Španělsko, Německo, Itálie a Spojené
království. </p>
<p>Nejvíce financí na vnitřní politiky obdrželo
Německo následované Francií, Belgií, Spojeným
královstvím a Itálií. </p>
<p>Silně koncentrovány byly správní výdaje EU.
Většina prostředků šla do Belgie a Lucemburska, dvou
sídelních zemí orgánů Evropské unie. </p>
<p>Největším zdrojem příjmů do rozpočtu EU
byly v roce 2004 příspěvky od členských
států (zahrnující příspěvky
odvíjející se od DPH a HND) v celkové výši
82,9 miliard EUR. Zbytek pochází z tzv. tradičních
vlastních zdrojů (cel a zemědělských dávek),
přebytku z roku 2003 a dalších příjmů.</p>
<p>Zpráva podrobně analyzuje rozvržení výdajů EU
pro jednotlivé členské státy podle okruhů (politik) a
dalších podrobněji rozepsaných výdajů. Poskytuje
číselné údaje o skutečném plnění
rozpočtu ze strany 10 nových členských států.
Obsahuje úplné aktualizované a sladěné časové
řady vyčleněných výdajů, příjmů a
rozpočtových bilancí od roku 1992 do roku 2004.
Finanční zpráva za rok 2004 byla zveřejněna
v květnu 2005 a uvádí, jaký užitek vyplynul
z těchto výdajů. </p>
<p>Zpráva o rozvržení výdajů je k dispozici
na:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a>
</p>
<p>Finanční zpráva je k dispozici na:</p>
<p><a
href="http://ec.europa.eu/budget/pdf/execution/execution/financialreport04/rap_fin_cs.pdf">http://ec.europa.eu/budget/pdf/execution/execution/financialreport04/rap_fin_cs.pdf</a>
</p>

