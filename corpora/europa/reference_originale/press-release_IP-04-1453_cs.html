IP/04/1453
V Bruselu dne 9. prosince 2004
Moldavsko, Ukrajina, Maroko, Tunisko, Jordánsko, Izrael a
Palestinská samospráva jsou prvními sousedy EU, s kterými
byly dohodnuty akční plány, jež konkretizují novou
nabídku Evropské unie v rámci Evropské politiky
sousedství (ENP).  Uvedené první plány, jež dnes
schválila Evropská komise, jsou výsledkem jednání s
jednotlivými zeměmi. V každém jednotlivém
případě se jedná o plány, jež byly
přizpůsobeny tak, aby odrážely specifické zájmy
těchto zemí. Cílem akčních plánů je
posílení demokracie, řádné správy,
právního státu, lidských práv a pomoc s
modernizací hospodářství. K jejich konkrétním
přínosům patří i možnost zúčastnit se
některých programů EU a možnost podílet se na
jednotném trhu.  EU navíc nabízí i konkrétněji
zaměřenou pomoc v oblasti přeshraniční problematiky
(např. migrace a nelegálního obchodování),
jakož i zlepšené propojení a fyzické spoje
v některých oblastech (např. energetika a doprava).
„Mým cílem je vytvořit kolem hranic
rozšířené EU okruh přátelský
nakloněných zemí“, řekla komisařka pro
vnější vztahy a Evropskou politiku sousedství Benita
Ferrero-Waldner. „S našimi sousedy jsme se snažili navrhnout
plány, jež jsou přizpůsobeny tak, aby splňovaly
potřeby jednotlivých partnerů i jejich požadavky. Naše
nabídka zahrnuje intenzivnější spolupráci,
zvýšenou finanční pomoc a příležitost
lépe využít těsnějších vztahů
v Evropou. To pro obě strany představuje skutečný
přínos v celé řadě oblastí,
školstvím a životním prostředím počínaje
a dopravou a bojem proti terorismu konče.“
Akční plány jsou výrazem odhodlání EU
předejít vytváření nových dělicích
čar kolem rozšířené Unie a zaměřit se na
vývoz stability a prosperity, jež jsou EU vlastní. Obsah
plánů:
nabídka pomoci sladění právních předpisů
s EU s cílem zvýšit přístup na
vnitřní trh EU,
nabídka účasti v celé řadě programů
EU, např. v oblasti školství, výzkumu,
životního prostředí a audiovizuálních
médií,
zintenzivnění spolupráce v oblasti ostrahy hranic,
migrace, nelegálního obchodování s lidmi,
organizovaného zločinu, praní špinavých peněz
a hospodářské kriminality,
zdokonalené propojení s EU v oblasti energetiky, dopravy
a informačních technologií,
zintenzívněný dialog a spolupráce v oblasti boje
proti terorismu, nešíření zbraní hromadného
ničení, a také úsilí při řešení
regionálních konfliktů.
Akční plán je
vždy programem spolupráce s EU pro období dalších
3-5 let. Plány nenahrazují dohody o přidružení nebo
spolupráci, ale jsou spíše jejich nadstavbou.
Umožňují konkrétněji stanovit priority a
těsněji navázat finanční pomoc na dosažení
vzájemně dohodnutých cílů. Princip
individuálního přizpůsobení znamená, že
každý z partnerů si zvolí, nakolik chce prohloubit
své politické a hospodářské svazky s EU.
Čím vyšší je připravenost partnera
přispívat konkrétními kroky k prosazování
společných hodnot, tím vyšší bude i
připravenost EU posilovat vzájemné vztahy.
Akční plány jsou v současnosti předloženy
Radě k odsouhlasení a příslušné radě pro
přidružení, resp. pro spolupráci, ke schválení.
Komise schválila akční plán pro Ukrajinu jako výraz
plné angažovanosti vůči této zemi. Komise
doporučuje Radě, aby tento plán předložila ke
schválení Radě pro spolupráci EU-Ukrajina, jakmile bude
možné na základě vývoje počítat s jeho
realizací (včetně konání svobodných a
spravedlivých prezidentských voleb).
http://ec.europa.eu/world/enp/index_en.htm