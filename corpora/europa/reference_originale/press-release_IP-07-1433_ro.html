					<p align="right"><b>IP/07/1433</b></p>
<p align="right">Bruxelles, 3 octombrie 2007</p>
<h1>
<a name="Heading4"></a><b>O Europă încrezătoare în
sine</b><b>, deschisă şi reformatoare, care promovează activ
interesul european, poate garanta bunăstarea cetăţenilor săi
în era globalizării, afirmă documentul Comisiei destinat
summit-ului UE</b></h1>
<h2>
<a name="Heading7"></a><b><i>Stra</i></b><b><i>tegia de la Lisabona pentru
creştere şi locuri de muncă constituie elementul de bază
potrivit al răspunsului Uniunii Europene la globalizare. Consolidarea
acestei strategii reprezintă calea spre bunăstarea care poate da un
sens practic valorilor europene fundamentale de incluziune socială şi
de solidaritate europeană şi internaţională. Prin urmare,
este necesară o capacitate sporită de adaptare a UE pentru a garanta
bunăstarea durabilă a cetăţenilor săi. Acestea sunt
principalele teme abordate într-un document de discuţie, adoptat
astăzi de către Comisie şi pregătit în vederea
summit-ului informal al şefilor de stat şi de guvern din UE care va
avea loc la Lisabona la 18-19 octombrie. Acest document respectă
cerinţa Consiliului European de primăvară din acest an de a se
întocmi un raport intermediar privind Strategia de la Lisabona. În
document se precizează că Europa înregistrează deja succese
notabile, influenţând procesul de globalizare, printr-o abordare
amplă convenită cu ocazia summit-ului de la Hampton Court din
octombrie 2005 şi axată pe Strategia de la Lisabona pentru
creştere şi locuri de muncă, reînnoită în
primăvara anului 2005 după lansarea sa iniţială din 2000.
Globalizarea este, însă, un proces în evoluţie
constantă. Prin urmare, Europa trebuie să se asigure că
politicile sale externe şi interne se consolidează reciproc şi
să fie pregătită să le adapteze în funcţie de
evenimente, precum schimbările intervenite pe pieţele de energie sau
recenta instabilitate financiară. Documentul este intitulat:
„Interesul european: reuşita în era
globalizării”.</i></b></h2>
<p>Preşedintele Comisiei, José Manuel Barroso, a declarat:
<i>„Justificarea existenţei Uniunii Europene în secolul XXI este
extrem de clară: să doteze Europa cu instrumentele necesare
într-o lume globalizată. În acest scop, trebuie să investim
în capitalul uman, în creştere şi locuri de muncă,
în securitatea energetică, în lupta împotriva
schimbărilor climatice, în asigurarea unor condiţii mai
echitabile pentru consumatori, în intensificarea cooperării în
domeniul combaterii criminalităţii şi a terorismului. În
prezent, misiunea liderilor europeni este de a menţine această viziune
şi de a da dovadă de o ambiţie sporită.</i> </p>
<p><i>Protecţionismul nu permite Europei să se
îmbogăţească. Protecţionismul nu-i protejează pe
cetăţenii europeni, ci dimpotrivă, îi
sărăceşte. Nu suntem însă nici naivi, nici creduli.
Putem cere condiţii egale pentru toţi şi o vom face. Vrem ca
ceilalţi să fie mai deschişi. Provocarea constă în a
proteja fără a fi protecţionist. Am deschis calea cu câteva
săptămâni în urmă, prin propunerile noastre de
realizare a pieţei interne a energiei.</i> </p>
<p>Printre obiectivele politice prezentate în documentul de discuţie
se numără: stimularea reformelor economice pentru construirea unei
prosperităţi durabile; lărgirea perspectivelor pentru
cetăţeni prin asigurarea unui acces mai bun la locurile de muncă,
educaţie, servicii sociale, asistenţă medicală şi alte
forme de protecţie socială; eradicarea sărăciei în
Europa şi în alte părţi ale lumii; adoptarea şi punerea
în aplicare a directivelor pe care le va propune Comisia în luna
decembrie, în vederea realizării obiectivelor de reducere a gazelor cu
efect de seră şi de utilizare a surselor regenerabile de energie;
crearea unei pieţe interne a secolului XXI, bazată pe revizuirea
pieţei unice pe care Comisia o va publica în luna noiembrie;
transformarea migraţiei legale în UE într-o sursă de
bunăstare şi combaterea migraţiei ilegale.</p>
<p>Documentul subliniază o încredere reînnoită în
capacitatea Europei de a obţine rezultate, pe baza
îmbunătăţirii performanţei economice, a deciziilor
curajoase luate în privinţa luptei împotriva schimbărilor
climatice cu ocazia Consiliului de primăvară din 2007 şi a
succesului înregistrat de Consiliul European din luna iunie în
privinţa mandatului convenit pentru tratatul de reformă. </p>
<p>Documentul pune în special accentul pe dimensiunea externă a
politicii economice. Se precizează în mod clar faptul că UE,
piaţă unică de 500 de milioane de persoane, cel mai important
exportator de bunuri şi servicii şi cel mai mare importator de bunuri
din lume, este un beneficiar major al unui sistem economic mondial deschis.
Această putere acordă Europei mijloacele de a interveni ca
forţă pozitivă în rezolvarea problemelor globale şi
în asigurarea faptului că guvernanţa schimburilor comerciale
internaţionale şi normele de reglementare mondiale reflectă
interesul Europei. </p>
<p>UE va primi călduros întreprinderile ţărilor terţe
care vor dori să-şi desfăşoare activitatea şi să
creeze locuri de muncă pe teritoriul său, însă nu le va
permite să eludeze regulile aplicate întreprinderilor europene pe
piaţa unică. Este important ca UE să rămână
deschisă, să se servească de influenţa pe care o are în
negocierile internaţionale pentru a obţine deschidere din partea
interlocutorilor săi şi pentru a se apăra împotriva
practicilor comerciale neloiale.</p>
<p>Documentul face, de asemenea, referire la revizuirea amplă de către
Comisie a funcţionării Uniunii Monetare Europene, la aproape zece ani
de la lansarea monedei euro. Această revizuire va prezenta idei privind
modul în care politicile, coordonarea şi guvernanţa pot contribui
la optimizarea funcţionării zonei euro. Documentul subliniază
că moneda unică s-a impus deja ca element de stabilitate care
protejează economia UE în ansamblu, nu numai zona euro. Reformele
realizate în ultimii ani au consolidat economiile europene, le-au sprijinit
să reziste nivelului ridicat al preţurilor la energie şi le vor
ajuta să depăşească recentele turbulenţe ale
pieţei financiare.  </p>
<p>În decembrie, Comisia va prezenta raportul său anual de activitate
privind punerea în aplicare a Strategiei de la Lisabona reînnoite
pentru creştere şi locuri de muncă, pentru a fi discutat şi
aprobat în cadrul Consiliului European de primăvară din martie
2008. Acest raport va include o evaluare detaliată a progreselor realizate
atât la nivelul Uniunii Europene, cât şi în fiecare stat
membru, în special în cele patru domenii de acţiune prioritare:
C&amp;D şi inovare, mediul de afaceri, investiţiile în capitalul
uman, energia şi schimbările climatice. </p>
<p>Între timp, documentul adoptat astăzi şi destinat şefilor
de stat şi de guvern confirmă alegerea acestor patru domenii
prioritare şi prezintă anumite succese semnificative, subliniind,
în acelaşi timp, nevoia urgentă de a se accelera şi
aprofunda reformele în continuare, pentru a utiliza întregul
potenţial existent în materie de creştere şi locuri de
muncă.</p>
<p>Printre iniţiativele concrete care pot contribui la atingerea acestui
potenţial şi care sunt menţionate în acest document se
numără o „lege privind întreprinderile mici” pentru
Europa, conţinând o serie de propuneri care ar trebui prezentate
până la sfârşitul anului 2008.<br>Textul integral al
documentului Comisiei va putea fi consultat la următoarea adresă:</p>
<p><a
href="http://ec.europa.eu/commission_barroso/president/press/reports/index_en.htm">http://ec.europa.eu/commission_barroso/president/press/reports/index_en.htm</a></p>

