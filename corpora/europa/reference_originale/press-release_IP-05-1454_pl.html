					<p align="right"><b>IP/05/1454</b></p>
<p align="right">Bruksela, dnia 23 listopada 2005 r.</p>
<h1>
<a name="Heading4"></a><b>Pomoc państwa:</b><b> Komisja wszczyna
postępowanie w sprawie polskiego producenta maszyn budowlanych, Huty
Stalowa Wola</b></h1>
<p><b><i>Komisja Europejska wszczęła szczegółowe
postępowanie w celu ustalenia, czy pomoc na restrukturyzację przyznana
Hucie Stalowa Wola (HSW), polskiemu producentowi maszyn budowlanych, jest zgodna
z zasadami pomocy państwa określonymi w Traktacie WE (art. 87)
zakazującymi pomocy, która mogłaby zakłócić
konkurencję na wspólnym rynku. Niektóre środki przyznano
jeszcze przed przystąpieniem, Komisja nie jest więc właściwa
do oceny ich zgodności z powyższymi zasadami. Jednak
część środków pomocy o wartości ok. 27 mln
EUR ma być przyznana dopiero po rozszerzeniu, w związku z czym są
one objęte właściwością Komisji. Wszczęcie
formalnego postępowania umożliwi zainteresowanym stronom
przedstawienie uwag. Wszczęcie postępowania nie przesądza o
ostatecznej decyzji Komisji w sprawie zatwierdzenia pomocy.</i></b></p>
<p>„Pomoc na restrukturyzację może być jednym z najbardziej
zakłócających rynek rodzajów pomocy i dlatego podczas jej
przyznawania należy przestrzegać bardzo ścisłych zasad.
Musimy upewnić się, że po restrukturyzacji firma będzie w
stanie stawić czoła konkurencji", powiedziała Neelie Kroes,
komisarz ds. konkurencji.</p>
<p>HSW, przedsiębiorstwo w większości państwowe,
otrzymało pomoc państwa w formie zwrotu, umorzenia, odroczenia
płatności, pożyczek na warunkach preferencyjnych i zastrzyku
kapitału ze strony różnych organów na szczeblu lokalnym i
centralnym w ramach planu restrukturyzacyjnego obejmującego lata 2003-2007.
Plan obejmuje różne środki, które zdaniem firmy powinny jej
przywrócić długoterminową rentowność, w
szczególności zmianę struktury organizacyjnej.</p>
<p>Wstępne badanie przeprowadzone przez Komisję wykazało, że
część pomocy przyznano przed przystąpieniem (w
wysokości co najmniej 26 mln EUR), a część po
przystąpieniu (do 27 mln EUR). Ocena zgodności pomocy przyznanej
przed przystąpieniem nie leży we właściwościach
Komisji. Komisja jest jednak właściwa w sprawie pomocy państwa
przyznawanej po przystąpieniu, nawet w kontekście restrukturyzacji
rozpoczętej przez przystąpieniem.</p>
<p>W oparciu o informacje dostarczone przez polskie władze Komisja ma
wątpliwości, czy zastosowane środki są zgodne ze wszystkimi
wymogami określonymi w wytycznych wspólnotowych w sprawie pomocy
państwa na ratowanie i restrukturyzację przedsiębiorstw
znajdujących się w trudnej sytuacji, a w szczególności co do
tego, czy plan restrukturyzacji przywróci HSW długoterminową
rentowność, ponieważ obejmuje on przede wszystkim
obsługę długu i pokrywanie kosztów operacyjnych. Komisja ma
również wątpliwości dotyczące odpowiedniej
wysokości wkładu sektora prywatnego w finansowanie restrukturyzacji
oraz tego, czy zastosowane środki nie zakłócą nadmiernie
konkurencji.</p>

