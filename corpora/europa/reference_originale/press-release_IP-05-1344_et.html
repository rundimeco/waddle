					<p align="right"><b>IP/05/1344</b></p>
<p align="right">Brüssel, 25. oktoober 2005</p>
<h1>
<a name="Heading4"></a><b>Bulgaaria ja Rumeenia lähenevad
ühinemisele</b></h1>
<p><b><i>Täna võttis komisjon vastu 2005. aasta üldise
seirearuande Bulgaaria ja Rumeenia ELiga ühinemiseks tehtavate
ettevalmistuste kohta. Aruandest selgub, et mõlemad riigid on
ettevalmistustes hästi edenenud. Kui nad keskendavad oma jõupingutused
reformidele, peaksid nad kavandatud ühinemiskuupäevaks – 1.
jaanuariks 2007 – täitma ELi liikmesusega seotud nõudeid.
Komisjon jälgib nende ettevalmistusi tähelepanelikult. Ta vaatab
aprillis/mais 2006 olukorra uuesti läbi ja võib siis vajaduse korral
soovitada ühinemise 2008. aastani edasi lükata, kui ühe või
mõlema riigi ettevalmistused ei ole piisavad. </i></b></p>
<p>25. aprillil 2005 kirjutasid Bulgaaria ja Rumeenia alla
ühinemislepingule eesmärgiga ühineda ELiga 1. jaanuaril 2007.
Siiski ei ole veel tehtud kõik ettevalmistused kahe riigi ELiga
ühinemiseks ja seetõttu jälgib komisjon pidevalt olukorda.
Tänane aruanne esitab uusimad tulemused. </p>
<p>Aruannet esitledes ütles volinik Rehn: „Tunnustan Bulgaaria ja
Rumeenia senist märkimisväärset edasiarengut ühinemiseks
valmistumisel.<i> Siiski jälgitakse olukorda edasi. Meie aruannetes
tõstatatud probleeme tuleks arvestada väga tõsiselt ja võtta
neid reformide kiirendamisel arvesse, kui Bulgaaria ja Rumeenia soovivad olla
ühinemiseks valmis 1. jaanuaril 2007.“</i></p>
<p>Komisjon kinnitab Bulgaaria ja Rumeenia vastavust liikmesuse poliitilistele
kriteeriumidele. Siiski tuleb teha edasisi jõupingutusi eelkõige
õigusriigi tugevdamiseks riigihalduse ja õigusemõistmise
parandamise ning tõhusa korruptsioonivastase võitluse abil.</p>
<p>Bulgaaria ja Rumeenia on toimiva turumajandusega riigid, mis on üks
liikmesuse eeldustest. Kui Bulgaaria jätkab reforme praegusel kiirusel ja
Rumeenia rakendab energiliselt oma struktuurireformi programmi, peaks see
võimaldama neil toime tulla konkurentsi ja turujõudude survega
ELis.</p>
<p>Mõlemad riigid teevad jätkuvalt edusamme ELi õigusaktide
vastuvõtmisel ja rakendamisel. Enamikus valdkondades on nad hästi
edasi jõudnud. Siiski on komisjon tuvastanud mitu valdkonda, milles on
tarvis teha suuremaid jõupingutusi. Mõlema riigi ametiasutused peaksid
aktiivselt jätkama ettevalmistusi, et nende kodanikud saaksid liikmesusest
suurimat võimalikku kasu.  Mõlema riigi ettevalmistustöös on
teatavad lüngad, mis panevad tõsiselt muretsema. Kui meetmeid ei
võeta viivitamata, ei suuda Bulgaaria ja Rumeenia tõenäoliselt 1.
jaanuariks 2007 oma kohustusi neis konkreetsetes valdkondades täita.</p>
<p>Järgmise aasta aprillis/mais vaatab komisjon olukorra uuesti üle.
Ta võib vajadusel soovitada Bulgaaria ja Rumeenia ühinemise
edasilükkamist 1. jaanuarini 2008, kui esineb tõsine oht, et emb-kumb
neist riikidest on 1. jaanuariks 2007 mitmes olulises valdkonnas liikmesuse
nõuete täitmiseks selgelt ettevalmistamata. </p>
<p>Lisateavet saab: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
and <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

