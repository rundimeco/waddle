IP/04/1029
Brusel, 12. srpna 2004
Dnes José Manuel Barroso, budoucí předseda Evropské
komise, oznámil, jaká portfolia přidělil členům
svého týmu. Toto rozhodnutí je výsledkem
důkladných konzultací s jednotlivými kandidáty na
komisaře a klade si za cíl dosáhnout silného ducha
týmové spolupráce. Nová Komise je pevná a má
řadu politických zkušeností. Jejími členy jsou
lidé ze všech oblastí politického spektra a zasedne v
ní více žen než kdykoli předtím. Všichni
komisaři a komisařky budou mít zcela rovnocenné pravomoci
coby členové jednoho sboru. José Barroso zavedl určité
organizační úpravy s jasným cílem splnit hlavní
politické priority.
Vysoce kvalitní politický tým
Rozdělení portfolií se zakládá na
vynikající politické zkušenosti a různorodých
profesních schopnostech kandidátů na komisaře. José
Manuel Barroso k tomu řekl: „Tento silný tým jsem sestavil
proto, abychom pracovali efektivně a dosáhli cílů,
které jsme si sami stanovili. Důraz kladu na osobnosti, které
jsou schopny pracovat v týmu a kterým leží na srdci
všeobecný zájem Evropy. Komisaři budou pracovat
společně tak, aby občanům EU přinesli
skutečný prospěch.“ Odhodlání
k týmové práci podtrhuje i rozhodnutí předsedy
Barrosa přenést kabinety všech komisařů do jediné
budovy, bruselského Berlaymontu.
Nová Komise se skládá z lidí
s rozsáhlými zkušenostmi z různých
oblastí politik. Její členové získali
důkladné znalosti o politikách a institucích EU. Jedná
se o bývalé premiéry a ministry a současné
komisaře. Někteří z nich byli v minulosti
pověřeni vyjednáváním o přistoupení jejich
země k EU nebo byli členy Konventu o Ústavě.
Jde o velmi vyrovnaný tým, ve kterém zasedne
největší podíl žen v historii Evropské komise
a který čerpá ze zkušeností z celého
politického spektra.
Úloha každého komisaře se neomezuje jen na správu
politik spadajících do jeho portfolia. Komise jedná jako sbor a o
všech otázkách rozhoduje společně. Všichni
komisaři jsou si při společném rozhodování
jednoznačně rovni. Nedojde k žádnému
přenášení pravomocí na skupiny komisařů.
Předseda Barroso prohlásil: „Nechci žádné prvo- a
druhořadé komisaře. Všichni komisaři jsou stejně
důležití. Chci, aby se má autorita zakládala na
kvalitní týmové práci."
Aby Komise dále posílila prvek společné práce ve
sboru, bude častěji hledat řešení problémů na
neoficiálních diskusních zasedáních a zlepší
spolupráci mezi svými útvary a soukromými kabinety
komisařů. Aby byla schopna rychle reagovat na vývoj
událostí a sestavovat program jednání, potřebuje Komise
pružnou organizaci. V některých případech budou
práci Komise předem připravovat zvláštní
tematické a pracovní skupiny. V nich se budou scházet
komisaři, jejichž portfolio se daného problému či
politiky týká.
Změny zaměřené na dosažení politických
priorit
Nová Komise je sestavena tak, aby dosáhla jasných
výsledků ve prospěch občanů Evropské unie a aby
Evropě dodala silný hlas ve světě. Její
uspořádání se opírá o řadů prvků
převzatých ze stávající Komise. Předseda Barroso
nepociťoval potřebu provádět v útvarech Komise
revoluční změny. Tam, kde útvary a portfolia změnil, mu
šlo především o zlepšení schopnosti Komise
dobře provádět politiky a plnit politické priority.
Předseda Barroso uvedl: „Mimořádný význam
přikládám schopnosti komunikovat o Evropě. Nezájem,
který se projevil při posledních volbách do Evropského
parlamentu, budí obavy. Jednu místopředsedkyni jsem
požádal, aby se zvlášť věnovala
komunikační strategii. Občany je třeba jasněji
informovat o tom, co a proč Evropa dělá.“ Stejná
místopředsedkyně bude mít rovněž na starosti
vztahy s institucemi. Nebude se však zabývat
výlučně institucemi EU, ale zaměří se i na
parlamenty jednotlivých členských států a na
občany.
Lisabonskou strategii, jejímž cílem je učinit do roku
2010 z Evropy nejkonkurenceschopnější ekonomiku světa,
provází nedostatky při jejím provádění.
Komise i členské státy musí dosáhnout lepších
výsledků. Předseda Barroso hodlá osobně koordinovat
veškeré úsilí zaměřené na oživení
Lisabonské strategie. Již jmenoval místopředsedu, který
bude v Radě pro konkurenceschopnost zastupovat ucelené stanovisko
Komise.
Předseda Barroso se rozhodl posílit rovnost
příležitostí tím, že touto problematikou
jasně pověřil komisaře odpovědného za
zaměstnanost a sociální věci, který bude předsedat
skupině komisařů pro rovnost
příležitostí.
V oblasti zahraniční politiky zdůrazňuje
předseda Barroso potřebu účinné koordinace. Sám
bude předsedat skupině komisařů pro vnější
vztahy. Významnou prioritu získala politika sousedských
vztahů, neboť odpovědnost za tuto oblast byla přidělena
komisaři pro vnější vztahy. Jedním
z cílů této skupiny komisařů bude připravit
Komisi na příchod nového ministra zahraničních
věcí a zavést evropskou diplomatickou službu. Po
příchodu do Komise se ministr zahraničí automaticky stane
místopředsedou pro vnější vztahy.
Správní reforma Komise není jednorázovým krokem, ale
spíše průběžným a pokračujícím
procesem. Předseda Barroso se rozhodl pověřit jednoho
místopředsedu dohledem nad „správou, audity a bojem proti
podvodům“. Tento místopředseda bude mít za úkol
zajistit řádnou správu a řízení a jasně a
otevřeně informovat Evropský parlament.
Další kroky
Nový tým se poprvé sejde v Bruselu na
neoficiálním zasedání v pátek 20. srpna. Do 1.
listopadu musí získat důvěru a souhlas Evropského
parlamentu. Komisaři jednotlivě vystoupí na slyšeních
v parlamentních výborech. Tato slyšení proběhnou
ve dvou týdnech od 27. září. Jakmile parlament budoucí
Komisi schválí, začne tým pracovat na své
politické vizi a podrobném programu na příštích
pět let.
Podklady pro redaktory
Hlavní změny stávající situace, které
zavádí José Manuel Barroso:
Předseda stojí osobně v čele skupiny komisařů
pro vnější vztahy a pro Lisabonskou strategii.
Zřizuje se nová pozice místopředsedy pro vztahy
s institucemi a pro komunikační strategii.
Místopředseda zajišťující konzistentní
postup Komise v rámci Rady pro konkurenceschopnost.
Nejvyšší podíl žen na pozicích komisařek
v historii.
Rozdělení stávajících portfolií: doprava a
energetika; zemědělství a rybolov; vnitřní trh a
daňová problematika.
Intenzivnější využívání pracovních
skupin pro předjímání politické problematiky.
Soustředění komisařů do jedné budovy
(Berlaymont).
Oddělení finančního řízení od
problematiky rozpočtu a jmenování místopředsedy pro
dohled nad řádnou správou a
řízením.
Bude-li Komise schválena Evropským
parlamentem, ujme se úřadu 1. listopadu. Evropský parlament
může hlasovat o Komisi pouze jako o celku a nikoli o jednotlivých
komisařích.
Podle Smlouvy o Ústavě se součástí Komise stane i
ministr zahraničních věcí, a to poté, co bude
Ústava ratifikována.
Smlouva zmocňuje předsedu Komise k tomu, aby
přiděloval i přerozděloval odpovědnost za
jednotlivé politiky. Toto je aktuální znění
článku 217:
1. Komise vykonává činnost pod politickým vedením
svého předsedy, jenž rozhoduje o její vnitřní
organizaci, aby zajistil spojitost, výkonnost a kolegialitu její
činnosti.
2. Působnost Komise strukturuje a přiděluje jejím
členům předseda. Předseda může změnit
rozdělení působnosti i během funkčního
období. Členové Komise vykonávají úkoly,
které jim předseda svěřil, pod jeho vedením.
3. Se souhlasem sboru Komise jmenuje předseda z jejích
členů místopředsedy.
4.        Člen Komise odstoupí, pokud jej k tomu předseda
se souhlasem sboru Komise vyzve.
Fotografie 25
členů Barrosovy komise jsou k dispozici
v audiovizuální knihovně Komise na adrese: http://ec.europa.eu/mediatheque/photo/barroso/commission_en.htm