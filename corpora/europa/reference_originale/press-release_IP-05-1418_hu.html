					<p align="right"><b>IP/05/1418</b></p>
<p align="right">Brüsszel, 2005. november 14.</p>
<h1>
<a name="Heading4"></a><b>A Bizottság nagyjából
egyetért a Számvevőszék 2004-es jelentésével
és üdvözli az elért előrehaladásról
szóló értékelését</b></h1>
<p><b><i>A Számvevőszék az elmúlt évből két
terület, a KAP, és az EU-tagjelölt országoknak nyújtott
támogatás lényegi javítását emeli ki. Ebből
kiindulva a Számvevőszék az elmúlt évi 6%-hoz
képest egy harmadra növelte azon kiadások arányát,
amelyekhez megfelelő biztosítékot tud adni. Meg van elégedve
a költségvetésen kívüli, mintegy 2,4 milliárd
eurós fejlesztési segély elköltésével is.
Végül a Számvevőszék újra úgy ítéli
meg, hogy a „beszámoló” alapjában véve
megbízható, az egyetlen fennmaradó kérdés ( a
„pénzforgalmi” elszámolásban nem lehet a
kedvezményezettek előfinanszírozását az EU-val szembeni
adósságként könyvelni) az eredményelvű
elszámolás 2005. januári bevezetésével
megoldódott.</i></b></p>
<p>A Számvevőszékkel való kapcsolatokért felelős
alelnök, Siim Kallas szerint: „A jelentés valós és
kiegyensúlyozott: kimondja, hogy a Bizottság kézzelfogható
javításokat eszközöl igazgatási rendszereiben.
Kiváltképp örülök, hogy ez évben a
Számvevőszék elismeri a Közös Agrárpolitika
végrehajtásában elért eredményeinket.
Természetesen sok területen akad még javítanivaló.
Ezért a Bizottság megvizsgálta a jelenlegi gyakorlat és a
Számvevőszék előírásai közötti
különbségeket, hogy amennyiben szükséges,
megállapodjunk orvoslásukról. Ennek érdekében
együtt kell működnünk azon nemzeti és regionális
hatóságokkal, amelyekkel a Bizottság a
pénzeszközök 80%-a felett közösen gyakorolja az
irányítást. Bízom benne, hogy az ütemtervről
még az év vége előtt megállapodunk.”</p>
<p>A Számvevőszék minden hibát feltár,
függetlenül attól, hogy az lényeges-e vagy sem,
pénzügyi hatással jár-e vagy sem; a hiba adódhat
késedelmes fizetésből, a támogatott projekt végső
ellenőrzésének hiányából, vagy téves
összegű kifizetésből. Az ellenőrzések tehát
sokkal szigorúbbak mint a magánvállalkozásoknál, ahol
csak a számviteli adatoknak a könyvekbe történő
megfelelő bevitelét ellenőrzik. Végül is a
Számvevőszék a Bizottság beszámolóját mindent
egybevéve megbízhatónak tekinti és csak egy dologgal
kapcsolatban fejezte ki fenntartását, amely az eredményelvű
elszámolás 2005. januári bevezetésével
megoldódott. Ez alapján a beszámoló elérte
elsődleges célját és az olvasó elé tárta,
hogy az EU költségvetése miként került fel
használásra az év folyamán és milyen volt az év
végi pénzügyi helyzete.</p>
<p>A Számvevőszék szerint a kiadásokban túl sok a hiba,
de ezek közül sokat ki is javítanak, különösen ha
indokolatlanul kifizetett összegek behajtásáról van
szó. A KAP területén mintegy 400 millió eurót hajtanak
be évente. Ez évben, a strukturális alapok területén, a
Bizottság úgy döntött, hogy az építési
beruházásra irányuló közbeszerzések 2000 és
2004 közötti szabálytalan pályáztatása miatt
Görögországot mintegy 518 millió EUR
visszafizetésére kéri (lásd <a
href="/rapid/pressReleasesAction.do?reference=IP/05/687&format=HTML&aged=1&language=EN&guiLanguage=en">IP/05/687</a>).
Mivel a Számvevőszék megbízatása a kifizetések
azok teljesítésekor történő
ellenőrzésére szól, az általa használt
módszerek nem veszik figyelembe a későbbi
kiigazításokat.  A Bizottság természetesen azt
szeretné, ha a Számvevőszék ítéletei a programok
több éves igazgatásán alapulnának.</p>

