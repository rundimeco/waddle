					<p align="right"><b>IP/05/156</b></p>
<p align="right">V Bruselu dne 9. února 2005</p>
<h1>
<a name="Heading4"></a><b>Evropská komise má
optimistický program pro přepracování strategie
udržitelného rozvoje v roce 2005 </b></h1>
<p><b><i>Dnešním přijetím zásad pro
přezkoumání strategie udržitelného rozvoje dal
předseda Evropské komise José Manuel Barroso kladný impuls
pro udržitelný rozvoj.  „Naše planeta se musí
vypořádat s problémy globálního charakteru. 
Evropa přebírá odpovědnost. Bez jasného
politického vedení a odhodlání prosadit změny se
naše děti a vnuci nebudou moci těšit z prosperity a
kvality našeho dnešního života. Zrychluje se změna
klimatu, stále více vyčerpáváme přírodní
zdroje, v sázce je biologická rozmanitost a obrovským
problémem je, jak překlenout ekonomickou propast mezi Severem a Jihem.
Pokud chceme uchovat křehkou rovnováhu mezi
hospodářskými, sociálními a ekologickými
zájmy, kterou udržitelná společnost potřebuje,
musíme jednat právě teď&#8220;.</i></b></p>
<p>V červnu 2001 byla v Göteborgu přijata <b>strategie EU
pro udržitelný rozvoj</b>.  O rok později byla strategie
rozšířena i o vnější rozměr. </p>
<p>Nová Komise chce <b>strategii přepracovat, aby mohla
přesněji vytyčit cíle</b> a stanovit <b>nové
mezníky</b>. Nedosáhli jsme takových výsledků, o
jaké jsme usilovali.  Mnoho problémů se zhoršuje, místo
aby se zlepšovaly. <b>Strategie udržitelného rozvoje</b> a
<b>lisabonská strategie</b> sledují koneckonců tentýž
cíl, totiž udržitelným způsobem zlepšit
životní úroveň a podmínky dnešních a
budoucích generací. Obě strategie se sice navzájem
doplňují, ale jsou zaměřeny na jiná opatření
a platí pro ně jiný časový rámec. </p>
<p>V tomto sdělení Komise <b>shrnuje a hodnotí pokrok
dosažený od roku 2001 a vysvětluje své představy o
první revizi </b>strategie udržitelného rozvoje.  Na sklonku
letošního roku předloží Komise Parlamentu a Radě
druhé sdělení.   </p>
<p>Strategie se zaměřuje na <b>nejzávažnější
hrozby pro udržitelný rozvoj</b> v Evropě a ve
světě – na takzvané neudržitelné trendy. Do
této kategorie patří: změna klimatu, zdraví
veřejnosti, doprava a využívání půdy,
hospodaření s přírodními zdroji, problematika
stárnoucí společnosti, jakož i chudoba a vyloučení
ze společnosti. Tyto trendy se na mezinárodní úrovni
týkají našeho postoje ke globalizaci a k otázce, jak
účinně a spravedlivě začlenit rozvojové země
do naší ekonomiky. Dále se jedná o posílení
řádné správy věcí veřejných
a financování rozvoje, což také tvoří
součást rozvojových cílů tisíciletí.  </p>
<p>Výsledkem revize budou <b>konkrétnější cíle a
úkoly</b>. Přepracovaná strategie vytyčí nové
mezníky a navrhne účinnější mechanismy dohledu,
posílí smysl pro zodpovědnost, upevní cíle strategie v
povědomí evropské společnosti a na všech rovinách
zdokonalí spolupráci s veřejnými a soukromými
subjekty. </p>
<p>Přístup zajišťující vzájemnou podporu
hospodářských, sociálních a ekologických
opatření potvrdí navíc základní cíl
udržitelného rozvoje.  Postup Komise při hodnocení
vlivů je v tomto ohledu jedním z nástrojů
použitých k posílení vzájemné
provázanosti politik.  </p>
<p>Revize klade v neposlední řadě větší
důraz na průřezová opatření, jako
například tržní nástroje, aby se
přihlíželo ke skutečným nákladům na
využívání zdrojů, které společnosti vznikly,
a ke zvýšeným investicím do vědy a techniky pro
udržitelný rozvoj. </p>
<p>V říjnu roku 2004 vedla Komise <b>veřejné konzultace
</b>k problematice strategie a obdržela více než 1000
odpovědí od jednotlivců, organizací, soukromých
podniků, vlád a místních samospráv.  <b>Konferenci
zainteresovaných stran</b> ohledně revize strategie
udržitelného rozvoje uspořádá Evropský
hospodářský a sociální výbor ve dnech 14. a 15.
dubna 2005.</p>

