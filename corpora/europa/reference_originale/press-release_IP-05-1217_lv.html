					<p align="right"><b>IP/05/1217</b></p>
<p align="right">Briselē, 2005. gada 4. oktobrī</p>
<h1>
<a name="Heading4"></a><b>Komisija atklāj tīmekļa
vietni patērētājiem par mobilo sakaru viesabonēšanas
cenām Eiropā</b></h1>
<p><b><i>Eiropas Komisija šodien atklāja jaunu tīmekļa
vietni, kuras mērķis ir palīdzēt patērētājiem
izvēlēties izdevīgāku piedāvājumu, lai mobilo
tālruni lietotu ārvalstīs. Šim nolūkam
tīmekļa vietnē ir publiskoti viesabonēšanas tarifi,
kurus piedāvā operatori visās 25 ES dalībvalstīs. Par
šo tīmekļa vietni tika paziņots jūlijā, kad
komisāre Viviane Reding uzsvēra augstās cenas par mobilo
tālruņu lietošanu ārvalstīs un vajadzību
nodrošināt lielāku šo maksu atklātumu. Šajā
tīmekļa vietnē ievietotajām tarifu paraugu tabulām un
tiešajām saitēm uz ES mobilo sakaru operatoru tīmekļu
vietnēm jāpalīdz ES patērētājiem gūt
reālu priekšstatu par to, ar kādiem tarifiem var nākties
rēķināties, dodoties atvaļinājumā, un tur būs
arī norādes un padomi par starptautiskās viesabonēšanas
rēķiniem. Kopš paziņojuma par šo tīmekļa
vietni vasaras sākumā var novērot konkurences
attīstību, jo daži operatori piedāvā īpašas
atvaļinājumu un citas tarifu paketes.</i></b></p>
<p>„Tikai labi informēts patērētājs ir labi sagatavots
patērētājs,” sacīja informācijas sabiedrības
un plašsaziņas līdzekļu komisāre Viviane Reding.
„Laikā, kad Eiropā ir piedzīvots tik liels progress citos
elektrosakaru pakalpojumos, ir grūti noticēt tam, cik augsta cena tiek
prasīta par mobilā tālruņa lietošanu
ārvalstīs. Tādēļ Komisija ar jauno šodien
atklāto tīmekļa vietni vēlas piedāvāt
patērētājam informāciju, lai palīdzētu
izdarīt informētu izvēli, pastiprināt konkurenci nozarē
un sekmēt taisnīgāku un atklātāku cenu
noteikšanu.” </p>
<p>Komisijas jaunajā šodien atklātajā tīmekļa
vietnē patērētāji var iepazīties ar tarifu paraugiem,
ko dažādos galapunktos piedāvā visi mobilo sakaru tīklu
operatori visās 25 ES dalībvalstīs. Tā arī vēlas,
lai patērētājs spētu viegli atrast sīkākas
ziņas, tādēļ ir sniegtas tiešās saites uz visu ES
operatoru viesabonēšanas tarifu tīmekļa vietnēm un
citas norādes uz papildu informāciju. Tostarp ir sniegti ieteikumi par
to, kā izvēlēties vislabāko piedāvājumu, un
norādīti kontaktpunkti grūtību vai sūdzību
gadījumos. </p>
<p>Komisijas jaunajā patērētāju tīmekļa
vietnē nav mēģināts uzskaitīt daudzos
tūkstošus tarifu ES, bet gan ir lietotājam draudzīgā
veidā sniegti tarifu paraugi, kas patērētājam ļaus
skaidri apzināties, ar kādiem tarifiem var nākties
rēķināties, dodoties ceļojumā uz citām Eiropas
valstīm. Tīmekļa vietnē ir aplūkojams
viesabonēšanas cenu stāvoklis 2005. gada septembrī, un
tā tiks atjaunināta reizi sešos mēnešos. </p>
<p>Šo Komisijas iniciatīvu papildina 25 dalībvalstu
nacionālo telekomunikāciju regulatoru darbs. Nacionālie
telekomunikāciju regulatori viesabonēšanas cenu
jautājumā cieši sadarbojas ar Komisijas dienestiem un nesen ir
paziņojuši par papildu rīcību saistībā ar
esošo starptautiskās viesabonēšanas tarifu
pārskatāmību Eiropas pārvaldes iestāžu grupas
(<i>European Regulators Group</i>, <i>ERG</i>) pārziņā. </p>
<p>Šīs grupas uzdevums ir nodrošināt, lai visā
Eiropā būtu saskaņots regulējums. Tādēļ
komisāre Reding kopā ar Dānijas telekomunikāciju regulatora
vadītāju un pašreizējo <i>ERG</i>
priekšsēdētāju Jørgen Abild Andersen šodien
iepazīstināja ar jauno Komisijas tīmekļa vietni. </p>
<p>Komisija cer, ka šo Eiropas un valstu pasākumu rezultātā
operatori tiks mudināti piedāvāt saviem klientiem
izdevīgākas un taisnīgākas cenas. </p>
<p><b>Priekšvēsture </b></p>
<p>„Starptautiskā viesabonēšana” ir iespēja
mobilo tālruņu lietotājiem savus tālruņus izmantot
ārvalstu ceļojumos. Zvanīt un saņemt zvanus ir
iespējams, izmantojot to pašu numuru, kuru lietotājs izmanto
savā valstī. Šim nolūkam mobilā tīkla operatoram
jānoslēdz starptautiskās viesabonēšanas līgumi ar
operatoriem citās valstīs.<br>Komisija 2000. gadā
saistībā ar viesabonēšanas mazumtirdzniecības un
vairumtirdzniecības cenām Eiropā sāka plašu
pretmonopola izmeklēšanu, jo bija aizdomas, ka šīs cenas ir
pārāk augstas. Izmeklēšanas rezultātā
saskaņā ar EK Līguma noteikumiem par monopola varas
ļaunprātīgu izmantošanu (82. pants) pret mobilo sakaru
operatoriem Vācijā un Apvienotajā Karalistē tika sāktas
savstarpēji nesaistītas pretmonopola tiesvedības sakarā ar
pārāk augstiem starptautiskās viesabonēšanas
vairumtirdzniecības tarifiem. Šo tiesvedību gaitā līdz
šim ir izdoti vairāki iebildumi (skatīt <a
href="/rapid/pressReleasesAction.do?reference=IP/04/994&format=HTML&aged=1&language=EN&guiLanguage=en">IP/04/994</a>
un <a
href="/rapid/pressReleasesAction.do?reference=IP/05/161&format=HTML&aged=1&language=EN&guiLanguage=en">IP/05/161</a>),
un tās joprojām nav beigušās. Turklāt kopš
2004. gada Komisija ir pievērsusi uzmanību divām
stratēģiskajām aliansēm, kas izveidotas starptautisko
viesabonēšanas pakalpojumu uzlabošanai
(„<i>Starmap</i>” un „<i>Freemove</i>”), lai
nodrošinātu, ka tās ievēro EK Līguma noteikumus par
ierobežojošu uzņēmējdarbības praksi
(81. pants).</p>
<p>Līdztekus iepriekšminētajām tiesvedībām
Komisija ir risinājusi jautājumu par viesabonēšanas
mazumtirdzniecības cenām kopš 2004. gada decembra, kad
<i>ERG</i> — nacionālo telekomunikāciju regulatoru grupa, ko
Komisija izveidojusi, lai palīdzētu visā ES koordinēt
elektronisko komunikāciju regulējumu — sāka koordinēti
pētīt starptautiskās viesabonēšanas
vairumtirdzniecības cenas, kuras savstarpēji piemēro mobilo
sakaru operatori (skatīt <a
href="/rapid/pressReleasesAction.do?reference=IP/04/1458&format=HTML&aged=1&language=EN&guiLanguage=en">IP/04/1458</a>).</p>
<p>Šie pētījumi vēl nav pabeigti, un tagad kopš maija
tie ir sasnieguši jaunu fāzi, kurā nacionālie regulatori,
strādājot pie kopīgas rīcības, par kuru panākta
vienošanās <i>ERG</i> maija sanāksmē, analizē savus
vietējos tirgus. Pienācīgā laikā Komisija tiks
iepazīstināta ar plānotajiem lēmumiem. Viens no <i>ERG</i>
secinājumiem ir tāds, ka “šobrīd bez skaidra
pamatojuma ir noteiktas ļoti augstas mazumtirdzniecības maksas”,
skat. </p>
<p><a
href="http://erg.eu.int/doc/whatsnew/reg_intens_wrk_intl_roaming_mtg.pdf">http://erg.eu.int/doc/whatsnew/reg_intens_wrk_intl_roaming_mtg.pdf</a></p>
<p>Komisāre Reding 2005. gada jūlijā paziņoja savu
nodomu atvērt tīmekļa vietni, kas patēriņa cenas
starptautiskās viesabonēšanas kontekstā padarītu
atklātākas (skat. <a
href="/rapid/pressReleasesAction.do?reference=IP/05/901&format=HTML&aged=0&language=EN&guiLanguage=en">IP/05/901</a>).
Šī tīmekļa vietne ir konkrēta Eiropas reakcija uz
bažām, ka starptautiskās viesabonēšanas maksas ir
nepamatoti augstas.</p>
<p>Komisijas jaunā patērētāju tīmekļa vietne par
viesabonēšanas cenām ir atrodama šeit:</p>
<p><a
href="http://ec.europa.eu/information_society/index_en.htm">http://ec.europa.eu/information_society/index_en.htm</a></p>
<p><a
href="http://ec.europa.eu/information_society/doc/factsheets/051-roaming.pdf">http://ec.europa.eu/information_society/doc/factsheets/051-roaming.pdf</a></p>
<p>Skatiet arī <a
href="/rapid/pressReleasesAction.do?reference=MEMO/05/247&format=HTML&aged=0&language=EN&guiLanguage=en">MEMO/05/247</a>.</p>

