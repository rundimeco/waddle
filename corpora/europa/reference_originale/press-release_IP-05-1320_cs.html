					<p align="right"><b>IP/05/1320</b></p>
<p align="right">V Bruselu dne 20. října 2005</p>
<h1>
<a name="Heading4"></a><b>Podle nové směrnice Evropské
komise bude občan Evropské unie moci měnit
zaměstnání a stěhovat se za prací, aniž by
přišel o nároky na důchod plynoucí ze
zaměstnaneckého připojištění</b></h1>
<p><b><i>Pracovníci z EU, kteří mění práci či
zemi, v níž pracují, se již nebudou muset bát, že
ztratí nároky na penzi, které ve svém
zaměstnání získali, a to díky směrnici o
„přenositelnosti nároků na důchod", kterou dnes
navrhla Evropská komise. V současné době může
změna zaměstnání nebo země výkonu práce
v některých členských státech vést ke
ztrátě nároků na důchod ze zaměstnaneckého
připojištění. Avšak nová směrnice by
znamenala vyhnout se velkým ztrátám a v mnoha
případech by umožnila přenést nároky do
jiných sektorů a zemí. Směrnice pomůže
narůstajícímu počtu pracovníků EU, kteří
mění zaměstnání. V zemích patnáctky
mění třetina pracovníků práci každých
pět let a 9 % zaměstnanců mění zaměstnavatele
každoročně.</i></b></p>
<p>Směrnice podpoří strategii Komise zaměřenou na
zaměstnanost a růst, neboť pracovníkům usnadní
přechod na jinou práci a do jiné země. Vzhledem ke
zvyšující se flexibilitě pracovníků roste i
počet příležitostí, jak uplatnit správné
schopnosti na správném místě trhu práce v EU.
Směrnice kromě toho přichází ve chvíli, kdy se v
EU na penzijní připojištění zaměřuje
více pozornosti, protože řada zemí zavádí reformy
s ohledem na očekávané důsledky stárnutí
populace. </p>
<p>Vladimír Špidla, evropský komisař pro zaměstnanost,
sociální věci a rovné příležitosti,
prohlásil, že přijetí návrhu přichází
právě vhod – těsně před začátkem roku
2006, který bude Evropským rokem mobility pracovníků.
„Chceme-li, aby byli pracovníci mobilní a flexibilní,
nemůžeme je za změnu pracovního místa penalizovat.
Důchodové nároky musejí být zcela
převoditelné. Tato směrnice měla přijít již
dříve.“ </p>
<p>Cílem návrhu je omezit zároveň překážky
mobility v jednotlivých členských státech i mezi nimi
vyplývající ze stávajících předpisů o
penzijním připojištění. Dané
překážky se týkají podmínek nabytí
nároků na důchod, podmínek zachování
odložených nároků na důchod a převoditelnosti
nabytých nároků. Navíc má tento návrh za cíl
lépe pracovníky informovat o tom, jak se díky mobilitě
mění nároky na důchod plynoucí
z připojištění.</p>
<p>Jakmile směrnice vstoupí v platnost, bude prováděn
její pravidelný přezkum, v rámci kterého se bude
sledovat funkčnost ustanovení směrnice. Zvláštní
přezkum se po deseti letech provede u členských států,
které si zvolí možnost neuplatňovat směrnici pro
systémy zaručené rezervami podniků a podporovat systém
fondů, jež jsou běžné v zemích, jakými je
např. Německo. Možnost využít této výjimky a
výjimky týkající se soustav
přerozdělování pojistného byla zavedena ve snaze
zabránit tomu, aby převoditelnost vedla k finančním
problémům systémů a podniků. Díky těmto
výjimkám se systémy rovněž budou moci plynuleji
přizpůsobit požadavkům na flexibilnější trh
práce, který směrnice zavádí.</p>
<p>Návrh Komise se týká pouze důchodů
vázaných na konkrétního zaměstnavatele
(zaměstnaneckého penzijního připojištění),
neboť předpisy umožňující přenositelnost
státního (zákonného) penzijního
pojištění jsou součástí legislativy EU již
více než 30 let. Taktéž se netýká
zdanění ani indexace důchodů. Útvary Komise však
budou nadále zkoumat, jak by si systémy penzijního
připojištění mohly v různých daňových
systémech jednotlivých členských států zachovat
svou hodnotu. </p>
<p>Dosažení dohody o znění návrhu si s ohledem na
složitost a různorodost předpisů o penzijním
připojištění v celé EU vyžádalo
určitý čas a Komise o něm vedla rozsáhlé
konzultace. Tyto konzultace umožnily zohlednit stanoviska Penzijního
fóra, které tvoří sociální partneři
(zástupci zaměstnavatelů a zaměstnanců), zástupci
odvětví pojišťovnictví a členské státy.
<br><a
href="/rapid/pressReleasesAction.do?reference=MEMO/05/384&format=HTML&aged=0&language=EN&guiLanguage=fr">MEMO/05/384</a></p>
<p><a
href="http://ec.europa.eu/employment_social/emplweb/news/news_en.cfm?id=83">http://ec.europa.eu/employment_social/emplweb/news/news_en.cfm?id=83</a></p>

