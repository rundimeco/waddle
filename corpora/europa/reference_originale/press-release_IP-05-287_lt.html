					<p align="right"><b>IP/05/287</b></p>
<p align="right">Briuselis, 2005 m. kovo 14 d.</p>
<h1>
<a name="Heading4"></a><b>Baltijos jūra: Komisijos
pasiūlymas paprastinti žvejybos taisykles</b></h1>
<p><b><i>Komisija, po išsamių konsultacijų su suinteresuotomis
šalimis, šiandien pateikė pasiūlymą supaprastinti ir
atnaujinti žvejybos Baltijos jūroje taisykles. Pasiūlymu siekiama
nustatyti paprastesnes ir labiau suderintas taisykles, kurios turėtų
palengvinti jas privalančių taikyti žvejų ir žvejybos
pareigūnų, tikrinančių, kaip tos taisyklės taikomos,
sąlygas. Žvejybą šiame regione iki šiol tvarkė
Tarptautinė žvejybos Baltijos jūroje komisija (IBSFC), kuri po
Bendrijos paskutinės plėtros pernai gegužę, šiandien
iš tikrųjų teturi dvi nares: Europos Sąjungą ir
Rusiją. Imtasi veiksmų derybas su IBSFC pakeisti dvišalėmis
derybomis. Derinant IBSFC ir ES taisykles, ilgainiui susiklostė pernelyg
paini padėtis, kai būtina taikyti keletą nereikalingų ir
skirtinguose rajonuose nevienodai taikomų taisyklių. Dėl to
Komisija siūlo, kur tik galima, taikyti paprastesnes ir labiau
suvienodintas taisykles, kuriomis, pvz., sumažinamas žvejybos
įrankių kategorijų skaičius arba sumažinami
žvejybos tinklų akių kraštinės ilgio dydžiai ir
suderinamos laikotarpių, kada draudžiama žvejoti, datos bei
mažiausi versliniai žuvų dydžiai. Siūloma taisyklė
būtų taikoma nuo 2006 m. sausio 1 d.: nuo tos dienos Europos
Sąjunga nebeturėtų laikytis IBSFC taisyklių, nes jau yra
pradėta išstojimo iš tos organizacijos procedūra. Europos
Sąjunga, be abejo, išsamiai informuos Rusiją apie šiandien
pasiūlytas priemones ir su ja tarsis dėl tų
priemonių.</i></b></p>
<p>Komisaras Joe BORG, atsakingas už žvejybos ir jūros klausimus,
sakė: „Šis pasiūlymas buvo parengtas glaudžiai
bendradarbiaujant su žvejybos sektoriumi, valstybėmis narėmis ir
nevyriausybinėmis organizacijomis. Toks bendradarbiavimas buvo ypač
reikalingas svarstant techniniu atžvilgiu painias ir sudėtingas
taisykles. Mes ir toliau tarsimės siekdami užtikrinti, kad
priemonės būtų kuo geriau pritaikytos tausojančiai
žvejybai Baltijos jūroje įgyvendinti”.    </p>
<p><b>Taisyklių atnaujinimas ir paprastinimas</b></p>
<p>Šiuo metu galiojančias taisykles pertvarkyti būtina dėl
keleto priežasčių. Pirma, dėl daugelio iš jų buvo
susitarta daugiašalėse IBSFC derybose ir todėl kai kurios yra
pernelyg sudėtingos. Taip pat galioja Europos Sąjungos taisyklės,
kurio buvo priimtos atskirai. Be to, po praėjusių metų
plėtros buvo priimta keletas naujų taisyklių. Be kita ko,
Komisija siūlo:</p>
<ul>
<li>atsisakyti taisyklių, kurios nebūtinos žuvų
ištekliams apsaugoti;</li>
<li>sumažinti žvejybos įrankių skaičių ir
žvejybos tinklų mažiausių akies kraštinių
ilgių intervalą; </li>
<li>suderinti, kiek įmanoma, laikinąjį draudimą žvejoti
tam tikruose rajonuose ir mažiausius verslinius žuvų
dydžius, kurie šiuo metu dažnai skiriasi atskiruose Baltijos
jūros rajonuose;</li>
<li>užtikrinti, kad būtų galima lengviau naudoti BACOMA tralus ir
kontroliuoti jų naudojimą ; iš tų, specialiai Baltijos
jūrai skirtų tralų, lengviau gali ištrūkti jaunos
žuvys ir menkes Baltijos jūroje galima žvejoti tik tuo tralu; 
</li>
<li>numatyti supaprastintą procedūrą, leidžiančią
valstybėms narėms imtis papildomų priemonių, kurias
taikytų su tų valstybių narių vėliava plaukiojantys
laivai;</li>
<li>įpareigoti valstybes nares, kad iškraunant
neišrūšiuotas pramoninės žvejybos būdais
sužvejotas Atlanto silkes ir bretlingius, būtų įdiegta
ėminių ėmimo sistema. Tai turėtų patikslinti duomenis
apie sužvejotas žuvis, jeigu iškraunant
neišrūšiuotas žuvis kiltų kokių nors
keblumų.</li></ul><p>Silkių, bretlingių, menkių,
lašišų ir jūrų plekšnių žvejybai
Baltijos jūroje nustatomas bendras metinis sužvejojamų
žuvų kiekis. </p>

