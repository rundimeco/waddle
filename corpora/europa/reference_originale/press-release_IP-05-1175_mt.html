					<p align="right"><b>IP/05/1175</b></p>
<p align="right">Brussell, il-22 ta' Settembru 2005</p>
<h1>
<a name="Heading4"></a><b>L-ewwel baġit ta' UE mkabbra huwa
ta’ benefiċċju għall-Istati Membri kollha.
Il-benefiċjarji ewlenin jibqgħu l-istess</b></h1>
<p><b><i>Il-baġit għall-2004 kien pass ieħor 'il quddiem lejn
l-immodernizzar strutturali ta' l-infiq ta' l-UE. Ġew allokati madwar
€92 biljun lil destinatarji fl-Istati Membri.  Kull pajjiż
irċieva fondi għall-politika reġjonali, l-agrikultura,
il-kompetittività, l-impjiegi u r-riċerka; €7.5 biljun marru
lejn pajjiżi barra l-Unjoni jew gawdew minnhom diversi Stati Membri.
Il-benefiċjarji ewlenin fost l-Istati Membri jibqgħu l-istess
bħal fl-2003. Għall-10 Stati Membri l-ġodda, il-bilanċ
kontabbli tal-baġit għall-2004 kien ogħla, b’mod evidenti u
sinifikanti,  minn dak ta’ l-2003, meta kienu barra mill-UE. Fl-istess
waqt ma wassalx għal xi żieda sinifikanti fil-kontributi mill-UE-15.
Dawn huma r-riżultati ewlenin li jinstabu fir-“Rapport dwar
l-allokazzjoni tan-nefqa ta’ l-UE fl-2004, skond l-Istati Membri”.
Il-Kumissarju Dalia Grybauskaité ikkumentat hekk: “Ir-rapport juri
biċ-ċar li l-membri kollha ta’ l-Unjoni gawdew
mit-tkabbir”.</i></b></p>
<p>Il-pajjiż li l-aktar irċieva fondi mill-UE fl-2004 kien Spanja
(€16.4 biljun), aktar mill-istati membri l-aktar popolati, Franza
(€12.9 biljun), il-Ġermanja (€11.7 biljun), l-Italja
(€10.4 biljun) u r-Renju Unit (€7.1 biljun) Spanja hija
l-pajjiż li l-aktar jirċievi fondi fil-qasam tal-ħidmiet
strutturali, u warajha l-Ġermanja, l-Italja u l-Portugall.</p>
<p>Il-fondi lill-istati membri l-ġodda għadhom qed jibdew
jingħataw issa. Il-Polonja (€2.7 biljun) tinsab fl-10 post
mill-UE-25. L-Istati Membri l-ġodda kollha kellhom bilanċ nett
pożittiv, li laħħaq €2.9 biljun fl-2004, żieda ta'
€1.3 biljun mqabbel ma’ l-2003, qabel ma daħlu. </p>
<p>F’termini ta' perċentwali tad-dħul gross nazzjonali (DGN),
il-Greċja (3.52% tad-DGN) u l-Portugall (3.35%) ħadu relattivament
aktar fondi, u warajhom ġew il-Litwanja (2.81%), l-Estonja (2.50%) u
l-Latvja (2.46%). </p>
<p>Il-benefiċċji tferrxu ma’ l-Istati Membri kollha. Il-qalba
ta’ l-infiq qegħda kull ma jmur tersaq lejn oqsma ta’ politika
marbuta mal-kompetittività. It-tqassim skond l-intestatura ta' politika
differenti fl-2004 inbidel meta mqabbel mas-sena ta' qabel. Il-fondi allokati
lill-Istati Membri għal ħidmiet strutturali fejn tidħol
il-koeżjoni u l-iżvilupp reġjonali żdiedu sostanzjalment
minn €28.5 biljun għal €34.1 biljun (+19.8€), kif ukoll
għal oqsma ta’ politika interna fosthom is-suq intern u
r-riċerka (minn €4.9 biljun fl-2003 għal €6 biljun
fl-2004). </p>
<p>L-allokazzjonijiet lill-Istati Membri għall-agrikultura u
l-iżvilupp rurali kienu 47.5 % (€43.6 biljun) tan-nefqa totali
allokata fl-2004, li huwa anqas mis-sehem ta’ 54.1% (€44.4 biljun)
kif kien fl-2003.  Fl-agrikultura l-benefiċjarji ewlenin baqgħu
l-istess. F’termini assoluti, Franza rċeviet l-aktar
allokazzjonijiet, warajha Spanja, il-Ġermanja, l-Italja u r-Renju Unit.
</p>
<p>Għall-oqsma ta’ politika interna, il-Ġermanja rċeviet
l-akbar ammont, u warajha Franza, il-Belġju, ir-Renju Unit u l-Italja. </p>
<p>In-nefqa amministrattiva ta’ l-UE kienet ikkonċentrata ħafna.
Il-biċċa l-kbira tal-fondi marru lejn il-Belġju u l-Lussemburgu,
tnejn mis-sedi ta' l-istituzzjonijiet ta' l-Unjoni Ewropea. </p>
<p>Il-kontributi nazzjonali (li jinkludu l-kontributi ibbażati fuq il-VAT u
d-DGN) kienu l-akbar għajn ta’ dħul għall-baġit
ta’ l-UE u b'kollox dawn kienu €82.9 biljun fl-2004. Il-bqija
ġie mill-hekk imsejħa riżorsi proprji (dazji mid-dwana u
mill-biedja), mill-bilanċ pożittiv fl-2003, u minn dħul
ieħor.</p>
<p>Ir-rapport janalizza fid-dettall l-allokazzjoni, Stat Membru bi Stat Membri,
tan-nefqa ta' l-UE, skond l-intestatura ta' politika, u s-sotto-kategoriji
tan-nefqa. Jagħti ċ-ċifri attwali ta’ l-implimentazzjoni
fl-10 Stati Membri ġodda. Jinkludi serje sħiħa armonizzata u
aġġornata dwar in-nefqa allokata, id-dħul u l-bilanċi
baġitarji mill-1992 sa l-2004.  Ir-Rapport Finanzjarju 2004 juri
l-benefiċċji li ħarġu minn din in-nefqa u ġie
ppubblikat f’Mejju 2005.  </p>
<p>Ir-rapport dwar in-nefqa allokata jinsab f’dan is-sit:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a></p>
<p>Ir-Rapport Finanzjarju 2004 jinsab f'dan is-sit:<br><a
href="http://ec.europa.eu/budget/pdf/execution/execution/financialreport04/rap_fin_mt.pdf">http://ec.europa.eu/budget/pdf/execution/execution/financialreport04/rap_fin_mt.pdf</a>
</p>

