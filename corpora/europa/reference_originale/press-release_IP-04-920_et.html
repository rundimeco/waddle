					<p align="right"><b>IP/04/920</b></p>
<p align="right">Brüssel, 15. juuli 2004</p>
<h1>
<a name="Heading4"></a><b>Uus maaelu arengu poliitika - endisest
parem, laiaulatuslikum ja lihtsam</b></h1>
<p><b><i>Komisjon on vastu võtnud ettepaneku tugevdada Euroopa Liidu maaelu
arengu poliitikat ja oluliselt lihtsustada selle rakendamist. Tulles vastu
kodanike nõudmistele pöörata rohkem tähelepanu
keskkonnakaitsele, toidu ohutusele ja kvaliteedile, soovib komisjon suurendada
EL-i maaelu arengu poliitika<sup><a name="fnB1" href="#fn1">[1]</a></sup>
osatähtsust uue, reformitud ühise põllumajanduspoliitika raames.
Ettepaneku kohaselt kasvab EL-i rahastamise maht kuni 13,7 miljardi euroni
aastas ajavahemikuks 2007-2013. Tänu ühtse rahastamis- ja
planeerimisvahendi kasutuselevõtule on uut poliitikat palju lihtsam hallata
ja kontrollida. Suurenevad maaelu arengu poliitika järjepidevus,
läbipaistvus ja nähtavus ühiskonnas. Liikmesriikid ja piirkonnnad
saavad suurema vabaduse otsustada selle üle, kuidas programme
rakendada.</i></b></p>
<p>EL-i põllumajanduse, maaelu arengu ja kalanduse volinik Franz Fischler
kommenteeris: <i>„Üks fond, üks programm, üks
kontrollimine. See on uue, tõhusama, ühtsema ja paremini nähtava
maaelu arengu poliitika rakendamise aluspõhimõte.“</i></p>
<p>Volinik Sandra Kalniete lisas: <i>„See on väga hea uudis, eriti
nende jaoks, kes elavad uute liikmesriikide maapiirkondades. Ettepanek sisaldab
nende piirkondade ja sealsete elanike erivajadusi käsitlevaid
meetmeid.“</i></p>
<p><b>Uue maaelu arengu poliitika põhijooned:</b></p>
<ul>
<li>Üks rahastamis- ja planeerimisvahend: Euroopa Maaelu Arengu Fond (EARDF
- <i>European Rural Development Fund</i>)</li>
<li>Maaelu arengu edendamiseks mõeldud EL-i strateegia, milles
pööratakse rohkem tähelepanu EL-i prioriteetidele</li>
<li>Tõhustatud kontroll, hindamine ja aruandlus. Raamatupidamisarvestuse
kontrollimise ja heakskiitmise süsteem laieneb kõigile maaelu arengu
valdkondadele.</li>
<li>Tugevdatakse alt ülespoole suunatud lähenemist - liikmesriikidel,
piirkondadel ja kohalikel tegevusrühmadel hakkab olema rohkem
sõnaõigust programmide kohandamisel vastavalt kohalikele
vajadustele.</li></ul><p><b>Uuel poliitikal on kolm
põhieesmärki:</b></p>
<p><b>Esimene põhisuund: põllu- ja metsamajanduse
konkurentsivõime suurendamine</b></p>
<p>Näited:</p>
<ul>
<li>põllu- ja metsamajanduse arengu ja kohandamisega seotud infrastruktuuri
parandamine ja väljaarendamine,</li>
<li>toidu kvaliteedi programmides osalevate talupidajate toetamine,</li>
<li>noorte talupidajate starditoetus,</li>
<li>uute liikmesriikide elatustalupidajate toetamine, et nad muutuksid
konkurentsivõimelisteks.</li></ul><p>Vähemalt 15% liikmesriigi
vahenditest tuleb kulutada esimese põhisuuna tegevusaladele. EL-i
kaasrahastamise määr on maksmaalselt 50% (vaeseimate alade puhul
75%).</p>
<p><b>Teine põhisuund: keskkond ja maaviljelus</b></p>
<p>Näited:</p>
<ul>
<li>toetuste maksmine mägipiirkondade talupidajatele ebasoodsate looduslike
tingimuste korvamiseks,</li>
<li>NATURA 2000 toetuste maksmine,</li>
<li>põllumajanduse keskkonnameetmete rakendamine,</li>
<li>toetuste maksmine loomade heaolu
edendamiseks.</li></ul><p>Põllumajanduse keskkonnameetmete rakendamine on
jätkuvalt kohustuslik. Abisaajad peavad kinni pidama EL-i ja siseriiklikest
kohustuslikest nõuetest põllu- ja metsamajanduse valdkonnas. </p>
<p>Vähemalt 25% liikmesriigi vahenditest tuleb kulutada teise
põhisuuna tegevusaladele. EL-i kaasrahastamise määr on
maksmaalselt 55% (vaeseimate alade puhul 80%).</p>
<p><b>Kolmas põhisuund: mitmekesistamine ja elukvaliteedi
parandamine</b></p>
<p>Näited:</p>
<ul>
<li>mitmekesistamine toetamaks ka mittepõllumajanduslikke
tegevusalasid,</li>
<li>mikroettevõtete loomise toetamine,</li>
<li>turismi edendamine,</li>
<li>külaelu uuendamine.</li></ul><p>Vähemalt 15% liikmesriigi
vahenditest tuleb kulutada kolmanda põhisuuna tegevusaladele. EL-i
kaasrahastamise määr on maksmaalselt 50% (vaeseimate alade puhul
75%).</p>
<p><b>Uus lähenemine algatusele LEADER</b></p>
<p>Iga programm peab sisaldama algatuse LEADER raamistikku kuuluvat osa kohalike
tegevusrühmade kohaliku arengu strateegiate rakendamiseks. Vähemalt 7%
liikmesriigi programmide rahastamisest on ette nähtud algatuse LEADER
jaoks. 3% antud ajavahemikuks ettenähtud vahenditest jäetakse reservi
ja eraldatakse aastatel 2012 ja 2013 parimad tulemused saavutanud
liikmesriikidele.</p>
<hr><p><sup><b><a name="fn1" href="#fnB1">[1]</a></b></sup> Taustteavet leiate
dokumendist <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


