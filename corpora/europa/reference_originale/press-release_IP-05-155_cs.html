					<p align="right"><b>IP/05/155</b></p>
<p align="right">V Bruselu dne 9. února 2004</p>
<h1>
<a name="Heading4"></a><b>Změna klimatu: Komise vytyčuje
hlavní prvky strategie na období po roce 2012</b></h1>
<p><b><i>Evropská komise dnes přijala sdělení, kterým
se stanoví budoucí politiky v souvislosti se změnou klimatu.
Toto sdělení zahrnuje také soubor návrhů, ze
kterých se má vycházet při budoucích
jednáních EU s jejími světovými partnery o
politikách v oblasti změny klimatu po roce 2012, kdy
skončí první kontrolní období na základě
Kjótského protokolu. Tyto návrhy otevírají dveře
pro zapojení významných producentů emisí, ale
též rozvojových zemí s rychlým
hospodářským růstem. Toto sdělení také
poukazuje na námořní dopravu a letectví jako na
odvětví, která musí být zahrnuta do režimu po roku
2012.  </i></b></p>
<p>Komisař pro životní prostředí Stavros Dimas
prohlásil: <i>“Bojovat proti změně klimatu není
věcí volby, ale nezbytností.  Nadále budeme sloužit
vlastním příkladem, ale budeme také nadále silně
naléhat na všechny své mezinárodní partnery, aby se
připojili. Jsem přesvědčen, že je ještě
možné dodržet náš závazek omezit
zvyšování teploty na maximálně 2 stupně Celsia. A
nejenom to, naše prognózy ukazují, že náklady
spojené se strategií na období po roce 2012, která byla dnes
vytyčena, dokáží naše hospodářství
unést.”</i></p>
<p>Dokument Komise zdůrazňuje, že přechod ke
společnosti šetrné ke klimatu nabízí
hospodářské příležitosti pro EU, a přitom
prohlubuje její lisabonskou agendu. Podávané návrhy se
týkají toho, jak zvyšovat energetickou efektivitu a
bezpečnost dodávky energie, zejména zvýšením
výdajů EU na výzkum, jakož i rozvoje nových
technologií šetrných ke klimatu, po nichž vzrůstá
poptávka. Toto sdělení Komise si vyžádaly hlavy
států a vlád EU, které budou projednávat
střednědobé a dlouhodobé strategie a cíle
snižování emisí na jarním zasedání Rady. </p>
<p>Zpráva Komise doporučuje, aby strategie EU na období po roce
2012 zahrnovala tyto prvky:</p>
<ul>
<li><b>Širší mezinárodní účast na
snižování emisí.</b> EU by měla zůstat v čele
mezinárodního úsilí v zápase se změnou klimatu,
ale také nalézt pobídky pro ostatní velké země
produkující emise včetně rozvojových zemí, aby se
připojily. Během roku 2005 by měla prozkoumat možnosti
zavedení nového režimu založeného na
společných, ale diferencovaných úkolech.</li>
<li><b>Zahrnutí více odvětví,</b> zejména
letectví, námořní dopravy a lesnictví, neboť
odlesnění v mnoha oblastech významně přispívá
ke zvyšování koncentrací skleníkových plynů v
atmosféře.</li>
<li><b>Propagace inovace v EU</b> k zajištění rozvoje a
přijímání nových technologií, které jsou
šetrné ke klimatu, a správných rozhodnutí o
dlouhodobých investicích do energetické, dopravní a
stavební infrastruktury.</li>
<li><b>Pokračující využívání
pružných, tržně orientovaných nástrojů na
snižování emisí v EU a v celosvětovém
měřítku</b>, jako je program obchodování s emisemi
v EU.</li>
<li><b>Politiky přizpůsobení v EU a v celosvětovém
měřítku</b>, jež vyžadují vyšší
úsilí na zjištění slabin a na provádění
opatření na zvyšování odolnosti. </li></ul><p>Dokument,
který se v současnosti nachází
v přípravné fázi, doporučuje urychlené
provádění stávajících politik, které jsou
zaměřeny na snížení emisí a na podporu nových
technologií, další zvyšování
uvědomění veřejnosti, zacílenější
výzkum, zintenzivnění spolupráce se třetími
zeměmi a zahájení nové fáze v Evropském programu
pro změnu klimatu, spočívající
v přezkoumání dosaženého pokroku a
v nalezení dalších možností pro
hospodárné snižování emisí.</p>
<p><b>Souvislosti</b></p>
<p>Cíl EU omezit celosvětové vzestupy teploty na
maximálně 2° C nad úrovní před
industrializací byl schválen Radou v roce 1996. Kjótský
protokol, který vstoupí v platnost dnem 16. února 2005,
vyžaduje, aby průmyslové země snížily své
emise. </p>
<p>Zprávu, základní informační dokument a
další informace lze obdržet na této internetové
stránce a u těchto kontaktních osob:</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a></p>

