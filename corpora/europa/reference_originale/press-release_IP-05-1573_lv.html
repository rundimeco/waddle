					<p align="right"><b>IP/05/1573</b></p>
<p align="right">Briselē, 2005. gada 13. decembrī</p>
<p>[ ]</p>
<h1>
<a name="Heading5"></a><b>Televīzija bez
robežām:</b><b> Komisija ierosina modernizēt noteikumus par
digitālā laikmeta televīziju un televīzijai
līdzīgiem pakalpojumiem</b></h1>
<p><b><i>Šodien Eiropas Komisija iesniegusi priekšlikumu, lai
atjauninātu ES 1989. gada tā dēvēto „TV bez
robežām” direktīvu, tā cerot iet kopsolī ar
straujajām tehnoloģiju un tirgus izmaiņām Eiropas
audiovizuālajā nozarē. Atbilstīgi labāka
noregulējuma principam ar priekšlikumu iecerēts samazināt
regulējošo slogu Eiropas televīzijas un televīzijai
līdzīgu pakalpojumu sniedzējiem un nodrošināt
lielāku rīcības brīvību audiovizuālā satura
finansēšanai, izmantojot jaunas reklāmas formas. Ar
priekšlikumu tiek radīti vienādi “spēles
noteikumi” visiem uzņēmumiem, kas piedāvā
televīzijai līdzīgus pakalpojumus, vienalga, kādas
tehnoloģijas tie izmanto šādu pakalpojumu sniegšanai,
piemēram, apraidi, ātrgaitas platjoslu tehnoloģijas vai
trešās paaudzes mobilos tālruņus. Tāpēc Komisija
ierosina aizstāt atšķirīgus valstu individuālos
noteikumus par nepilngadīgo aizsardzību un tos, kas vērsti pret
rasu naida celšanu, ar vienkāršu, ES obligāto standartu to
audiovizuālo pakalpojumu aizsardzībai, kurus sniedz pēc
pieprasījuma. Plānots, ka šāda politiska pieeja
paātrinās viendabīga TV un televīzijai līdzīgu
pakalpojumu tirgus izveidi un stimulēs spēcīgas un radošas
attiecīgā satura nozares attīstību Eiropā. </i></b></p>
<p>„Mans mērķis ir panākt, lai Eiropas
audiovizuālā rūpniecība uzplauktu pasaules mērogā,
pamatojoties uz vienotu, mūsdienīgu un elastīgu tiesisko pamatu",
teica par Informācijas sabiedrību un medijiem atbildīgā
komisāre Viviana Redinga. „Jaunie noteikumi atklās jaunas
multimediju iespējas, veicinās konkurenci un palielinās
patērētāju izvēles iespējas, vienlaikus veicinot
sabiedrības intereses un mērķus, piemēram, nepilngadīgo
aizsardzību vai atbalstot kultūru daudzveidību. Esošie
noteikumi, kas kļuvuši gluži nederīgi, ņemot
vērā jaunāko tehnoloģiju un tirgus attīstību, un
tie jāatmet, tā vietā ir jāveic izšķiroši
pasākumi, radot jaunu Eiropas kopējo tirgu “Audiovizuālie
mediji bez robežām””. </p>
<p>Saskaņā ar Komisijas priekšlikumu tagad jau
modernizētā direktīva „TV bez robežām”
pārvaldīs televīzijas un televīzijas tipa pakalpojumu
sniegšanu. Lai pašreizējos ES noteikumus padarītu
atbilstošus tehnoloģiskiem jauninājumiem, priekšlikumā
tiek šķirti „lineārie" pakalpojumi (piemēram,
raidījumi pēc noteikta grafika tradicionālajā
televīzijā, internetā vai mobilajos tālruņos, kas
saturu it kā „uzspiež” skatītājiem) un
„nelineārie" pakalpojumi, piemēram, filmas vai ziņu
pārraides, ko sniedz pēc pieprasījuma un kurus
skatītāji „izvelk” no tīkla.  Pašreizējie
televīziju apraides noteikumi „lineārajiem pakalpojumiem”
tiktu piemēroti mūsdienīgāk un elastīgāk,
savukārt nelineārajiem pakalpojumiem būtu jāievēro
vienkāršas obligātās prasības, tas ir,
jāaizsargā nepilngadīgie un jāizvairās no rasu naida
kurināšanas. </p>
<p>Šādu noteikumu saskaņošana ES mērogā
nodrošinās, ka audiovizuālo mediju pakalpojumu sniedzējiem
ir jāievēro tikai tās dalībvalsts noteikumi, kurā tie
reģistrēti, nevis visi atšķirīgie to dalībvalstu
noteikumi, kur pakalpojumi tiks sniegti.  </p>
<p><b>Elastīgāki reklāmas noteikumi </b></p>
<p>Runājot par plānoto apraidi, Komisija ierosina samazināt
birokrātiskās procedūras, pašreizējos noteikumus
padarīt elastīgākus jaunajām reklāmas formām un
veicināt pašregulējumu. Lai izvairītos no sīki
izstrādātām „receptēm” par to, cik bieži un
kādās situācijās programmas drīkst pārtraukt ar
reklāmas pauzi, modernizētā direktīva esošos ES
noteikumus vienkāršos. Turpmāk raidorganizācijas varēs
izvēlēties piemērotākos brīžus reklāmas
programmu iekļaušanai un tām nebūs obligāti
jāieplāno 20 minūšu intervāls starp reklāmas
pauzēm, kā tas ir prasīts pašreiz. Tomēr reklāmas
kopējais daudzums nedrīkstēs palielināties, jo Komisija
ierosina saglabāt esošo apjomu – 12 minūtes stundā.
</p>
<p>Jaunā direktīva arī atbalstītu jaunu reklāmas formu
lietošanu, piemēram, dalīto ekrāna izmantojumu,
virtuālo un interaktīvo reklamēšanu. Produktu ievietojumam
pirmo reizi būs jābūt skaidri definētam un ar precīzu
tiesisku regulējumu. Izņemot ziņas, jaunāko notikumu
izklāstu un bērnu raidījumus, Eiropā tiks atļauts
skaidri definēts produktu ievietojums gan lineārajos, gan
nelineārajos audiovizuālajos pakalpojumos. Lai izvairītos no
slēptās reklāmas, patērētāji jau raidījuma
sākumā tiks informēti, ka tiek izmantota
iepriekšminētā pieeja. Iecerēts, ka jaunie noteikumi
mazinās juridisko nenoteiktību, nodrošinās papildu finanses
Eiropas producētajam materiālam un tādējādi
palielinās Eiropas audiovizuālās nozares konkurētspēju.
</p>
<p>Atbilstīgi Komisijas politikai par labāku noregulējumu,
ierosinātā direktīva „TV bez robežām”
neattiecas uz privāto saziņu, laikrakstu un žurnālu
elektroniskajām versijām, interneta lapām, kas nav
paredzētas galvenokārt audiovizuālā satura pārraidei,
vienkāršām audio pārraidēm vai radio
pārraidēm. Tiek ņemti vērā arī secinājumi,
kas gūti ES mēroga apspriedēs, kas aizsākās
jūlijā (skatīt <a
href="/rapid/pressReleasesAction.do?reference=IP/05/908&format=HTML&aged=1&language=EN&guiLanguage=en">IP/05/908</a>)
un kurās aktīvi piedalījās arī audiovizuālā
sektora pārstāvji, sakaru uzņēmumi un interneta pakalpojumu
sektora pārstāvji, kā arī patērētāju
organizācijas un citas ieinteresētās personas . </p>
<p>Modernizētie ES mēroga noteikumi par audiovizuālo
plašsaziņas līdzekļu saturu ietilpst <i>i2010
</i>stratēģijā, kuras mērķis ir radīt Eiropas
Informācijas sabiedrību izaugsmei un darba vietām (skatīt <a
href="/rapid/pressReleasesAction.do?reference=IP/05/643&format=HTML&aged=1&language=EN&guiLanguage=en">IP/05/643</a>).<br>Papildu
informācija:</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2343">http://ec.europa.eu/information_society/newsroom/cf/itemlongdetail.cfm?item_id=2343</a></p>
<p><a
href="/rapid/pressReleasesAction.do?reference=MEMO/05/475&format=HTML&aged=0&language=EN&guiLanguage=en">MEMO/05/475</a></p>

