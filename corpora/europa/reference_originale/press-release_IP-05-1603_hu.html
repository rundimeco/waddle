					<p align="right"><b>IP/05/1603</b></p>
<p align="right">Brüsszel, 2005. december 15.</p>
<p><br>[Graphic in PDF & Word format]</p>
<p></p>
<h1>
<a name="Heading7"></a><b>Wallström biztos a EUROPE DIRECT
szolgálathoz 2005-ben beérkezett 100.000-ik kérdést
ünnepli</b></h1>
<p><b><i>Margot Wallström, az Európai Bizottság alelnöke, ma
tett bejelentésében rekord eredményként számolt be
arról, hogy a Bizottság Európa polgárait
tájékoztató EUROPE DIRECT információs
szolgáltatása a 2005-ös év 100.000-ik
érdeklődőjét köszönthette. A
százezredikként telefonáló lengyel Malgorzata Jagóra a
bútorokra kivetett behozatali vámmal/az áruk szabad
mozgásával kapcsolatos kérdéssel hívta fel a EUROPE
DIRECT szolgálatot. Az Európai Bizottság a hónap elején
beindított európai szintű kültéri
reklámkampánnyal<sup><a name="fnB1" href="#fn1">[1]</a></sup> is
igyekszik minél inkább hozzájárulni a EUROPE DIRECT
nagyközönség körében történő
népszerűsítéséhez.</i></b></p>
<p>Wallström alelnök szavait idézve: „<i>Az Unió
európai polgárok életében játszott alapvető
szerepének jobb megértése érdekében elengedhetetlen,
hogy Európa mielőbb megfelelő kapcsolatot teremtsen
polgáraival. Soha nem kételkedtek még ennyien az EU-ban, s
ugyanakkor soha nem volt még ilyen nagy szükség az EU-ra.
Éppen ezért rendkívül fontos, hogy a Bizottság
mielőbb megtalálja a megoldást arra a kihívásra, hogy
hogyan kommunikálhat érthető és releváns módon
polgáraival</i>." </p>
<p>Az alelnök hozzátette továbbá: „<i>A EUROPE DIRECT,
melynek elsődleges feladata, hogy segítsen megtalálni a
választ az európai polgárok EU-val kapcsolatban
felmerülő kérdéseire, kétségkívül egyike
a Bizottság D-tervbe tökéletesen beillő jelenlegi
kezdeményezéseinek. A D-terv célja ugyanis nem más, mint
hogy az EU vonatkozású kérdésekkel kapcsolatos
párbeszéd és vita beindítása útján igyekezzen
minél közelebb hozni egymáshoz az EU-t és
polgárait</i>."</p>
<p><b>Mi a EUROPE DIRECT?</b></p>
<p>A EUROPE DIRECT 1998-ban került beindításra, és az
EU-15-ben 2000-ben kezdte meg működését. A <b>00800 6 7 8 9
10 11</b>-es egységes telefonszám 2004. május 1. óta a 10
új tagállam polgárai számára is elérhető.
2005-ben minden eddiginél több kérdés érkezett a
szolgálathoz. Az érdeklődők száma májusban és
júniusban, a franciaországi és hollandiai alkotmányos
népszavazás idején volt a legmagasabb (havi 12.000). </p>
<p>A szolgálat most köszöntötte 100.000-ik
felhasználóját, ezzel magasan meghaladva a 2004-ben elért
80.000-es adatot.</p>
<p>A 100.000-ik felhasználó, Malgorzata Jagóra,
meghívást kapott a brüsszeli kapcsolattartó központba,
ahol Margot Wallström alelnökkel is találkozik majd. A
központnál tett látogatása során Wallström asszony
mindenképpen igyekszik majd megragadni az alkalmat, hogy
köszönetet mondjon az ott dolgozó 40 többnyelvű
kommunikációs munkatárs annak érdekében tett
erőfeszítéseiért, hogy az európai polgárok az EU
20 hivatalos nyelvén kaphassanak választ kérdéseikre,
illetve hogy elismerésének adjon hangot munkájuk
minőségét illetően.</p>
<p>Egy független értékelő által a
közelmúltban végzett felhasználói
elégedettségi felmérés adatai szerint a
felhasználók a szolgálat főbb előnyei között
említették azt a tényt, hogy a kérdések a lehető
legkülönbözőbb EU témákra vonatkozhatnak, hogy
kérdéseikre gyors és hozzáértő választ
kapnak, és hogy a szolgálat könnyen elérhető („Az
EU csak egy telefonhívásnyira van”). A felhasználók
ugyancsak nagyra értékelték a kérdéseik
megválaszolása során tapasztalt személyes
megközelítést. A felmérés általános
megállapítása volt, hogy a felhasználók
legszívesebben telefonon veszik fel a kapcsolatot a EUROPE DIRECT
szolgálattal, ami az interaktivitás és az emberi
kapcsolatteremtés lehetősége mellett elsősorban azzal
magyarázható, hogy ily módon azonnal választ kaphatnak
sürgős kérdéseikre. A felmérés adatai szerint az
e-mailen adott válaszoknak körülbelül 95%-a három napon
belül érkezik meg. (A komplexebb kérdésekkel a Sajtó
és Tájékoztatási Főigazgatóság, vagy
szakosodott szolgálatok foglalkoznak, és az ilyen kérdések
10 napon belül kerülnek megválaszolásra.) A EUROPE DIRECT
Web Assistance szolgálatát főleg a rendszeres internet
hozzáféréssel rendelkező, és az interaktivitást
és azonnali választ váró felhasználók
részesítették előnyben. </p>
<p><b>Népszerű témák</b></p>
<p>2005-ben meglehetősen sok kérdés érkezett az Európai
Unió Alkotmányával kapcsolatban. Ugyancsak a ’forró
témák’ között szerepelt az utasok jogairól
szóló rendelet, amely többek között azt
részletezi, hogy az utasok milyen kártérítésre
jogosultak a légi járatok Európán belüli
késése vagy törlése esetén. A szolgálathoz
emellett az Unió következő bővítési köreire
vonatkozóan is számos kérdés érkezett. A
telefonálókat Törökország lehetséges EU
csatlakozásának időpontja, és az ahhoz kapcsolódó
folyamatok egyaránt érdekelték. Az utóbbi időben a
Kínából importált termékek embargója és a
madárinfluenza mellett többek között az
állatjóléti intézkedésekkel kapcsolatos
médiajelentésekre vonatkozóan is érkeztek kérdések
például Németországból és
Franciaországból. </p>
<p><b>A telefonálók profilja</b></p>
<p>A EUROPE DIRECT szolgáltatást igénybe vevő
felhasználók profilja rendkívül sokszínű:
dolgozatot előkészítő diákok, KKV-ket
üzemeltető vállalkozók, akik főleg azt szeretnék
tudni, hogy hogyan kaphatnak támogatást vállalkozásuk
beindításához, vagy vállalatuk
bővítéséhez, az EU direktívákkal kapcsolatban
tanácsadásra szoruló szakemberek, és nyugdíjasok,
akiket főleg az érdekel, hogy hogyan élvezhetik nyugdíjukat
a lakóhelyüktől eltérő, másik EU-országban.
</p>
<p>Azon a napon, mikor többek között a 2005-ben
százezredikként jegyzett kérdés is beérkezett,
telefonált például egy egyesült királysági
hölgy, aki szeretett volna részt venni az EU testvérváros
programjában; egy Olaszországban élő lett hölgy
arról érdeklődött, hogy Olaszország lakosaként
pontosan milyen jogokkal rendelkezik; egy francia tanárnő az EU-val
kapcsolatban kért olyan információt, amelyet aztán az
osztályában is felhasználhat; egy német férfi pedig
családja Egyesült Királyságba történő
átköltözésével kapcsolatban kért
tájékoztatást. </p>
<p><b>Általános tudnivalók</b></p>
<p>A szolgálat hétfőtől péntekig 9.00-től 18.30
óráig áll az érdeklődők rendelkezésére.
Az ettől eltérő időpontokban a felhasználók
üzenetet hagyhatnak a EUROPE DIRECT hangposta rendszerében. A
szolgáltatás az alábbiakat biztosítja:</p>
<p>•	A 25 tagállam bármelyikéből elérhető
egységes <i>ingyenes* telefonszám</i> (00 800 6 7 8 9 10 11).</p>
<p>•	A világ bármelyik részéről hívható
<i>hagyományos telefonszám</i> (+32 2 299 96 96) (vonatkozó
díjszabás: szokványos helyi telefondíjak). </p>
<p>•	A <i>weblapon keresztül biztosított e-mail
szolgáltatás</i> <a
href="http://ec.europa.eu/europedirect/">http://ec.europa.eu/europedirect/</a></p>
<p>•	Ugyanazon a weblapon keresztül biztosított <i>Web
Assistance szolgáltatás</i> <a
href="http://ec.europa.eu/europedirect/">http://ec.europa.eu/europedirect/</a></p>
<hr><p><sup><b><a name="fn1" href="#fnB1">[1]</a></b></sup> A belgiumi
reklámkampányról készült fényképek az
alábbi címen érhetők el: <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


