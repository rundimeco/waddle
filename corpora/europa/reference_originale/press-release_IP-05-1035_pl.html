					<p align="right"><b>IP/05/1035</b></p>
<p align="right">Bruksela, dnia 3 sierpnia 2005 r.</p>
<h1>
<a name="Heading4"></a><b>Rynek wewnętrzny: Komisja wszczyna
postępowanie przeciwko szesnastu Państwom Członkowskim z powodu
</b><b>niewdrożenia prawodawstwa UE dotyczącego usług
finansowych</b></h1>
<p><b><i>Komisja Europejska podjęła decyzję o wszczęciu
postępowania w sprawie naruszenia przepisów wobec szesnastu
Państw Członkowskich z powodu niewdrożenia szeregu dyrektyw
dotyczących usług finansowych. Komisja zwróci się z
formalnym wnioskiem do władz Belgii, Republiki Czeskiej, Grecji, Hiszpanii,
Francji, Irlandii, Cypru, Łotwy, Luksemburga, Węgier,
Niderlandów, Polski, Portugalii, Finlandii, Szwecji i Zjednoczonego
Królestwa, apelującym o szybkie wdrożenie niezbędnych
aktów prawnych w łącznie 57 przypadkach, w tym w przypadku
dyrektyw w sprawie nadużyć rynkowych. Wnioski te przyjmą
formę „uzasadnionych opinii”, które stanowią drugi
etap postępowania w sprawie naruszenia przewidzianego w art. 226 Traktatu
WE. W przypadku, gdy Państwo Członkowskie, po otrzymaniu uzasadnionej
opinii, nie dostarczy w określonym terminie (zazwyczaj dwa miesiące)
satysfakcjonującej odpowiedzi, Komisja może wnieść
sprawę do Trybunału Sprawiedliwości.</i></b></p>
<p>Charlie McCreevy, Komisarz odpowiedzialny za rynek wewnętrzny i
usługi, stwierdził: „W ciągu ostatnich sześciu lat
uczyniliśmy wielkie postępy na drodze do bardziej otwartego,
zintegrowanego i konkurencyjnego europejskiego rynku usług finansowych.
Jednak niektóre Państwa Członkowskie wciąż
spóźniają się z wdrażaniem dyrektyw dotyczących
papierów wartościowych. Agenda „lepsze uregulowania prawne" nie
dotyczy wyłącznie lepszego stanowienia prawa, ale również
lepszego wdrażania, terminowej transpozycji do krajowych systemów
prawnych oraz skutecznego egzekwowania. Dobre przepisy prawne przyjęte
przez Państwa Członkowskie i Parlament Europejski, które nie
są wdrożone w terminie, są absolutnie bezużyteczne. Dlatego
mam nadzieję, że postępowania te zachęcą Państwa
Członkowskie do podjęcia szybkich działań i sam zwracam
się do nich ze stanowczym apelem w tej sprawie.”</p>
<p>W tym roku legislacyjny etap planu działania w zakresie usług
finansowych (FSAP) dobiega końca. Głównym priorytetem Komisji na
najbliższe pięć lat będzie zapewnienie, by przepisy te
odpowiednio funkcjonowały w całej UE. Muszą one być
odpowiednio i terminowo wdrożone przez Państwa Członkowskie, a
następnie stosowane w praktyce i stanowczo egzekwowane.</p>
<p>W tym kontekście Komisja podjęła decyzję o wszczęciu
postępowania w sprawie naruszenia wobec szesnastu Państw
Członkowskich z powodu niewdrożenia dyrektywy w sprawie
nadużyć rynkowych (2003/6/WE) oraz trzech technicznych dyrektyw
ją wykonujących (2003/124/WE, 2003/125/WE i 2004/72/WE). </p>
<p>Postępowania te dotyczą 57 indywidualnych przypadków; liczba
ta wynika z faktu, że odrębne postępowania zostały
wszczęte wobec Państw Członkowskich w odniesieniu do każdej
dyrektywy w sprawie nadużyć rynkowych, która nie została
jeszcze transponowana. </p>
<p>Termin transpozycji tych dyrektyw upłynął 12 października
2004 r. Oprócz wymienionych postępowań Komisja
rozpoczęła także prowadzenie tabeli postępów
uwzględniającej wszystkie akty prawne przyjęte w ramach
„procesu Lamfalussy'ego", która obejmuje zarówno dyrektywy
ramowe przyjęte przez Parlament Europejski i Radę, jak i środki
wykonawcze opracowane przez Komisję Europejską i przyjęte przez
nią w ramach procedury komitologii (patrz komunikat prasowy <a
href="/rapid/pressReleasesAction.do?reference=IP/05/857&format=HTML&aged=0&language=EN&guiLanguage=en">IP/05/857</a>).</p>
<p>Aktualne informacje na temat postępowań dotyczących wszystkich
Państw Członkowskich dostępne są na stronie internetowej:
</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

