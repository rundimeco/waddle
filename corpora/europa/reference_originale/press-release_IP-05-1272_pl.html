					<p align="right"><b>IP/05/1272</b></p>
<p align="right">Bruksela, dnia 13 października 2005 r.</p>
<h1>
<a name="Heading4"></a><b>Komisja Europejska przedstawia PLAN D na
rzecz demokracji, dialogu i debaty</b></h1>
<p><b><i>Komisja Europejska ogłosiła dzisiaj plan D (demokracja,
dialog, debata) określający podstawy dla szeroko zakrojonej debaty o
przyszłości Europy, która ma zostać przeprowadzona w
najbliższych miesiącach. W obliczu negatywnego wyniku
głosowań w sprawie Konstytucji Europejskiej we Francji i Holandii,
szefowie rządów ogłosili „czas na refleksję”,
który pozwoli przeprowadzić debaty na szeroką skalę w
każdym Państwie Członkowskim. Wprawdzie ostatecznie krajowymi
debatami muszą pokierować rządy, jednak Komisja będzie
ogrywała kluczową rolę w ułatwieniu tego procesu.
Przedstawiony przez Komisję „Plan D” – demokracja, dialog
i debata – tworzy mechanizm prowadzenia za pośrednictwem
rządów w 25 krajach debaty na temat przyszłości Europy .
Głównym celem jest osiągnięcie nowego konsensusu
politycznego w kwestii właściwych polityk, które pozwolą
Europie zmierzyć się z wyzwaniami XXI w. </i></b></p>
<p>Przedstawiając w dniu dzisiejszym plan D, wiceprzewodnicząca Margot
Wallström, odpowiedzialna za stosunki instytucjonalne i strategię
komunikacji społecznej, powiedziała: <i>„Plan D stanowi
mechanizm w zakresie debaty, dialogu i wysłuchania opinii innych.   Jest to
wykorzystanie idei politycznych dla wprowadzenia  zmian.  W obliczu wyzwań
związanych z globalizacją ludzie zadają trudne pytania
dotyczące zabezpieczenia miejsc pracy i emerytur, migracji i
standardów życia.  Europa musi się odrodzić, więc plan
D jest częściowo odpowiedzią na te wyzwania.  W ramach planu D
chcemy podnieść poziom demokratyzacji w Europie oraz
osiągnąć porozumienie w sprawie przyszłego kierunku rozwoju
Unii Europejskiej. Teraz do Państw Członkowskich należy
realizacja tego procesu. Apeluję do rządów krajowych o
wykorzystanie tej okazji, aby wprowadzić do debat więcej dynamizmu i
działać jako siła napędzająca zmiany w Europie." 
</i></p>
<p><b>Kluczowe elementy planu D to: </b></p>
<p><b>Stymulująca debata</b></p>
<p>Wszystkie Państwa Członkowskie zobowiązały się do
podjęcia szeroko zakrojonych krajowych debat na temat przyszłości
Europy.   Debaty te tworzą sedno planu D – jasno zdefiniowana rola
Komisji polega tu raczej na wspieraniu, niż zastępowaniu Państw
Członkowskich.   Tym niemniej plan D ma zapewnić wspólne ramy dla
25 debat krajowych: dostarczając potencjalnych wzorców i struktur dla
krajowych rządów (np.: irlandzkie Forum Narodowe) oraz sugestii na
temat wspólnych procesów i kluczowych zagadnień.</p>
<p><b>Proces zbierania opinii</b></p>
<p>Komisja zorganizuje proces zbierania opinii. Pierwsze opinie na temat
przeprowadzonych krajowych debat powinny zostać dostarczone w kwietniu 2006
r. 9 maja 2006 r. zostanie zorganizowana europejska konferencja na temat
przyszłości Europy, w czasie której przedstawione zostaną
główne wnioski wynikające z debat. Komisja przygotuje zbiorcze
sprawozdanie z krajowych debat na szczyt Rady Unii Europejskiej, który
odbędzie się podczas prezydencji Austrii w czerwcu 2006 r. Ostatecznie
proces ten ma doprowadzić do opracowania konkretnej mapy drogowej dla
przyszłości Europy. </p>
<p><b>Kluczowe inicjatywy dla zintensyfikowania dialogu</b></p>
<p>Komisja proponuje 13 różnych inicjatyw na poziomie europejskim,
których celem jest pobudzenie szerszej debaty publicznej, wspieranie
zaangażowania obywateli i prawdziwego dialogu na temat polityk
europejskich. Komisja chciałaby współpracować z Parlamentem
Europejskim i instytucjami UE. Proponowane działania obejmują wizyty
Komisarzy w Państwach Członkowskich, wsparcie dla europejskich
projektów inicjowanych przez obywateli UE, wspieranie otwartości w
procedurach Rady, większe zaangażowanie Komisarzy w prace
parlamentów krajowych, tworzenie sieci „honorowych ambasadorów
Europy” dla podniesienia prestiżu debaty europejskiej oraz wznowienie
wysiłków na rzecz zwiększenia frekwencji wyborczej. Inicjatywy te
będą realizowane przez cały okres urzędowania Komisji pod
przewodnictwem José Manuela Barroso i w następnych latach.</p>

