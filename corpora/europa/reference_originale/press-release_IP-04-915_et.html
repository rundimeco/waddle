					<p align="right"><b>IP/04/915</b></p>
<p align="right">Brüssel, 15. juuli 2004</p>
<h1>
<a name="Heading4"></a><b>Suhkruturg: komisjon teeb ettepaneku muuta
korraldus turu- ja tarbijasõbralikumaks ning parandada
kaubandustingimusi</b></h1>
<p><a name="tw4winUpto"></a><b><i>Komisjon tegi täna ettepaneku EL-i
suhkruturu korralduse radikaalseks uuendamiseks. Kehtivat süsteemi on
tõsiselt kritiseeritud vahendite mitterahuldava eraldamise, konkurentsi
takistamise, arengumaade kahjustamise, tarbijate ja maksumaksjate
ebaõiglase kohtlemise ning keskkonnakaitse nõuete eiramise tõttu.
Komisjon teeb ettepaneku vähendada oluliselt suhkru eksporti ja
eksporditoetusi, lõpetada sekkumismeetmete kasutamine, vähendada
tootmist Euroopa Liidus, langetada suhkru hinda ja anda suhkrupeedi
kasvatajatele toodanguga seostamata toetusi. Reform käivitub 2005. aasta
juulis. Et asjaomastel isikutel oleks aega kohaneda, tuleks muudatused ellu viia
nelja aasta jooksul. Rahvusvahelise olukorra ebakindlust silmas pidades tuleks
kavandatud programm 2008. aastal uuesti läbi vaadata.</i></b></p>
<p>Euroopa Liidu põllumajandusvolinik Franz Fischler sõnas:
<i>„See reform annab Euroopa Liidu suhkrusektorile ja arengumaadele
realistliku olukorratunnetuse. Meie tarbijad näevad suuremat orienteeritust
turule ja arengumaad peaksid tajuma kaubandusmoonutuste
vähenemist.“</i></p>
<p><b>Reformi mõju</b></p>
<p>Reformi tulemusena jätkub suhkrutootmine Euroopa Liidus
säästvalt ja konkurentsivõimeliselt. Toodanguga seostamata
sissetulekutoetus kompenseerib suhkrupeedikasvatajatele osaliselt tulude
vähenemise. Hinnad langevad nii Euroopa Liidu tarbijate kui ka suhkrut
tarbiva tööstuse jaoks. Kõnealune reform aitab lahendada ka
teatavaid intensiivse tootmisega seotud keskkonnaprobleeme.</p>
<p><b>Tööhõivega seotud aspektid</b></p>
<p>Suhkruturu praegune korraldus ei aita töökohti kindlustada. Viimase
aastakümne jooksul on suhkrusektoris likvideeritud ligikaudu 17 000
tööstusega seotud töökohta. 1990. aastal Euroopa Liidus
olnud 240 suhkrutehasest oli 2001. aastaks alles jäänud vaid 135.
Selline suundumus jätkub ka tulevikus. </p>
<p>Reform toob endaga kaasa ümberkorraldusi, mille tulemusena peaks
allesjääv tootmine olema konkurentsivõimeline ja
töökohad jätkusuutlikud. Reform annab tootmisharule aega
kohanemiseks. Ümberkorralduste sotsiaalse ja majandusliku mõju
pehmendamiseks teeb komisjon ettepaneku kasutada majanduslikult ebaotstarbekate
suhkrutehaste puhul ümberkorralduskava.</p>
<p><b>Uued liikmesriigid</b></p>
<p>Arvestades, et uute liikmesriikide suhtes on täiel määral
kohaldatud kehtivat suhkruturu korraldust, teeb komisjon ettepaneku anda ka
uutele liikmesriikidele täiemahulisi hüvitisi. Nende hüvitiste
maksmise eeltingimus on finantsdistsipliini järgimine.</p>
<p><b>AKV riikide tegevuskava</b></p>
<p>Euroopa Liit peab igati kinni oma kohustustest AKV riikide ja India ees.
Reform muudab selgemaks nende riikide tulevikuväljavaated ning
säilitab nende impordialase sooduskohtlemise ja ahvatleva ekspordituru.
Euroopa Liit alustab mõjutatud riikidega dialoogi lähtudes meetmest,
mille kohta tehakse ettepanek enne 2004. aasta lõppu ja millega
määratletakse asjakohased kaubandus- ja arengumeetmed. Komisjon teeb
kõnealustele riikidele ettepaneku kasutada spetsiaalselt neile mõeldud
programme, et aidata neil kohaneda uue turuolukorraga ja suurendada
elujõulise suhkrutootmise konkurentsivõimet või toetada tegevuse
mitmekesistamist.   </p>
<p>49 vaeseimat riiki saavad võimaluse suurema suhkrukoguse eksportimiseks
Euroopa Liitu tollimaksuvabalt.</p>
<p><b>Peamised muutused</b></p>
<ul>
<li>Institutsionaalse toetushinna alandamine 632 eurolt 421 euroni tonni kohta
kahes etapis kolme aasta jooksul</li>
<li>Suhkrupeedi miinimumhinna alandamine 43.60 eurolt 27.40 euroni tonni kohta
kahes etapis kolme aasta jooksul</li>
<li>Riikliku sekkumise kaotamine ja selle asendamine eraladustuskavaga</li>
<li>EL-i tootmiskvoodi vähendamine 2,8 miljoni tonni võrra (17,4
miljonilt tonnilt 14,6 miljoni tonnini) nelja aasta jooksul</li>
<li>Subsideeritud ekspordi mahu vähendamine 2 miljoni tonni võrra (2,4
miljonilt tonnilt 0,4 miljoni tonnini)</li>
<li>Uue, toodanguga seostamata toetuse maksmine suhkrupeedikasvatajatele
kompenseerimaks osaliselt (60%) tulude vähenemist</li>
<li>Kvoodid, mida eri liikmesriikide ettevõtjad võivad üksteisele
üle anda</li>
<li>Suhkrusektorist lahkuvate tehaste jaoks mõeldud ümberkorralduskava
(250 eurot/tonn)</li></ul><p>Üksikasjaliku teabe ettepaneku kohta leiate
siit:<br><a
href="http://ec.europa.eu/agriculture/capreform/index_en.htm">http://ec.europa.eu/agriculture/capreform/index_en.htm</a>
<br><a
href="/rapid/pressReleasesAction.do?reference=MEMO/04/177&format=HTML&aged=0&language=EN&guiLanguage=fr">MEMO/04/177</a>
</p>

