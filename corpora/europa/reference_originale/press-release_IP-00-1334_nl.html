					
<P><B>IP/00/1334</B>
<P>Brussel, 22 november 2000
<H3>
<P><B>Commissaris Solbes dient economische prognoses voor de toetredingskandidaten in (2000-2002)</B></H3>
<P><I><B>Volgens de door de Europese Commissie gepubliceerde economische prognoses van het najaar 2000 staat de toetredingskandidaten van 2000 tot 2002 een periode van duurzame sterke groei met gemiddeld meer dan 4% te wachten. De economische ontwikkelingen zullen aanvankelijk worden ondersteund door een verbeterd internationaal klimaat, vooral de sterke groei in de EU en ook in Rusland. Tevens zal de binnenlandse vraag gedurende de ramingsperiode toenemen of sterk blijven, doordat het gezinsverbruik en de investeringen blijven stijgen. Verwacht wordt dat de gestadige groei geleidelijk betere vooruitzichten voor de werkgelegenheid zal opleveren. In 2000 wordt de inflatie ongunstig be</B></I><I><B>ïnvloed door de hoge energieprijzen. In 2001 en 2002 wordt een bescheiden vermindering van de inflatie verwacht, behalve in Roemeni</B></I><I><B>ë en Turkije, waar een snellere daling van de thans zeer hoge inflatie tegemoet kan worden gezien. De gemiddelde betalingsbalans- en begrotingstekorten zullen waarschijnlijk relatief hoog, maar wel draaglijk blijven.</B></I>
<P>Dit is de eerste keer dat de Commissie economische prognoses publiceert voor de landen die kandidaat voor toetreding zijn. In het verleden heeft het Directoraat-generaal economische en financiële zaken (DG ECFIN) van de Commissie prognoses voor deze landen opgesteld in het kader van de opstelling van de prognoses voor de lidstaten. Vanaf heden zal de Commissie tweemaal per jaar tegelijk met de economische prognoses voor de lidstaten een meer gedetailleerde prognose voor alle 13 toetredingskandidaten publiceren. Tevens zal een gedetailleerde analyse per land worden gepubliceerd in de "Economic Reform Monitor", een kwartaaluitgave van DG ECFIN.
<P>Volgens Pedro Solbes, EU-Commissaris voor economische en monetaire zaken, <I>"zullen de economische prognoses voor de toetredingskandidaten geleidelijk evolueren, zodat zij bij de toetreding volledig kunnen worden ge</I><I>ïntegreerd in de prognoses voor de lidstaten.</I><I>" </I>Momenteel zijn de prognoses voor de toetredingskandidaten echter nog minder gedetailleerd, vooral doordat de gegevens aan beperkingen onderhevig zijn. <I>"De toetredingskandidaten moeten namelijk hun economische statistieken nog verder verbeteren om dezelfde kwaliteit, vergelijkbaarheid en reikwijdte van de gegevens te garanderen als in de lidstaten.</I><I>"</I> 
<P><B>In 2000 wordt de gemiddelde re</B><B>ële stijging van het BBP voor de tien in de overgangsfase naar een markteconomie verkerende toetredingskandidaten geraamd op 4,2%, dat is bijna tweemaal zo hoog als in 1999.</B><sup><a name="file.tmp_Ref_1"><a href="#file.tmp_Foot_1">(1)</a></a></sup>  De economische ontwikkelingen in de landen die kandidaat voor toetreding zijn, zijn in de eerste helft van 2000 gunstig geweest. 
<P>De in de tweede helft van 1999 ingezette versnelling van de groei heeft nog aan tempo gewonnen. Voor de eerste maal sinds het begin van de overgang zal de groei dit jaar naar verwachting in alle landen positief zijn en vele landen overschrijden het BBP-niveau dat zij net vóór het begin van de overgang hadden. De gemiddelde groei voor alle 13 toetredingskandidaten zal naar verwachting toenemen van - 0,3% in 1999 tot 4,8% in 2000, hetgeen hoofdzakelijk is te danken aan het sterke herstel in Turkije. De groei van het BBP zal waarschijnlijk variëren van ongeveer 2% in Litouwen, Roemenië en Slovakije tot meer dan 5% in Bulgarije, Estland, Hongarije, Polen en Turkije.
<P><B>Gedurende de gehele ramingsperiode ondersteunt het gunstige internationale klimaat de groei, vooral in 2000.</B> Ten gevolge van de diepe handelsintegratie van de toetredingskandidaten met de Europese Unie heeft het aantrekken van de groei in de lidstaten vanaf 2000 een merkbaar positief effect. Het duidelijke herstel in Rusland en de andere landen van de NOS zal naar verwachting een positieve bijdrage leveren tot de vooruitzichten in de landen die willen toetreden.
<P><B>De groei wordt ook ondersteund door een sterke of toenemende binnenlandse vraag, met name de investeringen en het gezinsverbruik. </B>In de landen die de laatste jaren een voortdurende snelle groei doormaakten, zoals Hongarije, Polen en Slovenië, zal de flinke groei van de binnenlandse vraag waarschijnlijk aanhouden. Een aantal landen die de voorgaande jaren soberheids- of aanpassingsprogramma's ten uitvoer legden, kunnen thans een hogere groei van de binnenlandse vraag aan, nu het gebrek aan evenwicht op hun begroting of hun betalingsbalans onder controle is. Turkije herstelt zich van de aardbeving die zijn industriële centrum in augustus 1999 trof. Tevens profiteert de binnenlandse vraag in Turkije van de sterke daling van de reële rentetarieven na de geslaagde start van het ambitieuze economische stabilisatieprogramma in december 1999.
<P><B>In 2001 en 2002 wordt een aanhoudend hoge groei verwacht. </B>De groei van het BBP zal waarschijnlijk tussen 4¼ en 4½% blijven in de tien Midden-Europese landen, terwijl in alle 13 beschouwde landen een geringe daling tot hetzelfde niveau wordt verwacht. In de eerstgenoemde tien landen zal de binnenlandse vraag verder aantrekken, geschraagd door de stijgende investeringen en het iets hogere gezinsverbruik. Het overheidsverbruik zal slechts gematigd blijven toenemen. Ten gevolge van de florerende binnenlandse vraag zal de invoer sneller gaan groeien. Tegelijkertijd zal de uitvoer enigszins vertragen ten gevolge van een zekere vermindering van de groei in de EU. Dientengevolge zou de bijdrage van de netto-uitvoer tot de groei iets negatief worden. In de andere drie landen zullen de binnenlandse vraag en de invoer naar verwachting iets minder snel toenemen in vergelijking met de huidige hoge niveaus, hetgeen zal resulteren in een iets lagere, maar toch nog sterke groei van het BBP.
<P><B>Gemiddeld kan een re</B><B>ële inhaalbeweging worden verwacht.</B> In tegenstelling tot 1998 en 1999 is de geraamde gemiddelde groei voor de toetredingskandidaten voor 2000-2002 hoger dan de verwachte gemiddelde groei in de Europese Unie. Een aantal landen, met name Cyprus, Hongarije, Malta, Polen en Slovenië, waar de groei aanhoudend ruim boven het gemiddelde lag, zullen naar verwachting snel blijven groeien. Derhalve zullen de gecumuleerde inhaalprestaties in deze landen significant zijn.
<P><B>Wegens de duurzame groei zullen de vooruitzichten voor de werkgelegenheid waarschijnlijk geleidelijk verbeteren, vooral tegen het einde van de ramingsperiode.</B> In 2000 zal de werkloosheid waarschijnlijk aanzienlijk blijven stijgen tot gemiddeld ongeveer 12% in de tien Midden-Europese landen. In het algemeen is dit nog het resultaat van de economische herstructurering, waardoor meer dan 1% van de arbeidsplaatsen verdwijnt, dat is veel minder dan in 1999. Niettemin wordt verwacht dat vanaf 2001 de werkgelegenheid in de meeste Midden-Europese landen en in Turkije zal toenemen, hetgeen tot een zekere daling van de gemiddelde werkloosheid zal leiden, een situatie die Hongarije, één van de landen waar de economische hervormingen het verst gevorderd zijn, reeds sinds 1999 ervaart. De verbeterende arbeidsmarktsituatie zal de binnenlandse vraag een extra stimulans geven. De werkloosheid is laag en blijft in hoofdzaak ongewijzigd in Cyprus en Malta. 
<P><B>Verdere voortgang bij de vermindering van de inflatie wordt gedurende de ramingsperiode een steeds grotere uitdaging.</B> In 2000 worden bijna alle landen met een hogere inflatie geconfronteerd, hoofdzakelijk ten gevolge van de gestegen energieprijzen en de effecten van de waardevermindering van de euro. De gemiddelde inflatie voor de tien Midden-Europese landen steeg van 11,5% naar 12,5%. In de jaren 2000 en 2001 wordt na de olieprijzenschok slechts een matige vooruitgang verwacht in de landen die hun inflatie reeds in belangrijke mate hebben teruggedrongen. Verscheidene factoren, zoals de reële inhaalprestatie, verhogingen van gereglementeerde prijzen en relatieve prijsaanpassingen, zullen naar verwachting de inflatie dichtbij het huidige niveau houden. Daarnaast wordt in sommige landen, vooral Hongarije en in mindere mate Polen, de inflatie bevorderd door de sterke groei van de binnenlandse vraag.
<P><B>In de twee landen met hoge inflatie, Roemeni</B><B>ë en Turkije, wordt meer vooruitgang verwacht. </B>In Roemenië ziet het ernaar uit dat de toekomstige regering een macro-economisch stabilisatieprogramma ten uitvoer zal leggen dat gebaseerd is op de economische strategie op middellange termijn waarover in grote lijnen overeenstemming bestaat. Na de geslaagde tenuitvoerlegging van het door het IMF gesteunde stabilisatieprogramma gedurende al bijna een jaar neemt de inflatie in Turkije duidelijk af, zij het niet zo snel als aanvankelijk de bedoeling was. Deze gunstige ontwikkelingen zullen naar verwachting aanhouden en tegen het einde van de ramingsperiode zien wij een inflatie van nauwelijks meer dan 10% tegemoet.
<P><B>De tekorten op de handelsbalans en de lopende rekening zullen naar verwachting in de meeste landen die willen toetreden, relatief hoog blijven, maar iets dalen. </B>In 2000 neemt de buitenlandse handel weer snel toe met een groei van meer dan 10% en in sommige landen zelfs meer dan 20% voor zowel de reële uitvoer als de reële invoer van goederen. In de tien Midden-Europese landen stijgt de uitvoer veel sneller dan de invoer ten gevolge van het gunstige externe klimaat. Dit leidt echter niet tot een belangrijke vermindering van de betalingsbalanstekorten wegens de ruilvoetverslechtering die gepaard gaat met de hoge prijzen voor ingevoerde energie. In Turkije zal de bijzonder sterke groei van de binnenlandse vraag naar verwachting echter de reële goedereninvoer met meer dan 15% opdrijven, terwijl de uitvoer slechts met 7% zal stijgen. Dientengevolge zou in Turkije het saldo van de lopende rekening aanzienlijk kunnen verslechteren tot een tekort van ongeveer 4% van het BBP, terwijl in de voorgaande jaren bijna een evenwicht was bereikt.
<P><B>In 2001 en 2002 zal het externe klimaat vermoedelijk iets minder bevorderlijk voor de uitvoer zijn, terwijl de verwachte sterke groei van de binnenlandse vraag de invoer zal doen toenemen. </B>Derhalve zullen de groeipercentages van de reële uitvoer en de reële invoer dichter bij elkaar komen te liggen dan in 2000. Door de verwachte stabilisatie van de olieprijzen zou de ruilvoet echter weer positief kunnen worden en aldus kunnen bijdragen tot enige vermindering van de tekorten op de handelsbalans en de lopende rekening. In 2002 zal het handelsbalanstekort van de 13 kandidaten waarschijnlijk nog dichtbij 7% van het BBP liggen. In vele gevallen worden de hoge handelsbalanstekorten ook deels gecompenseerd door flinke overschotten op de dienstenbalans dankzij het toerisme (Cyprus, Malta, Slovenië en Turkije) of de doorvoerhandel (de Baltische landen). Het tekort op de lopende rekening zal echter nog boven 4% liggen.
<P><B>Aanhoudend hoge betalingsbalanstekorten worden verwacht in de landen die een inhaalfase doormaken </B>waartoe belangrijke investeringen met een hoog importgehalte vereist zijn. Doordat de instroom van kapitaal in sommige gevallen tot een appreciatie van de reële wisselkoers leidt, wordt de situatie nog moeilijker. De toetredingskandidaten zouden wegens hun hoge productiviteitsstijging gemakkelijk een belangrijke instroom van kapitaal moeten kunnen blijven aantrekken, grotendeels uit buitenlandse directe investeringen, om de tekorten op de lopende rekening te financieren. Aldus zou een overmatige stijging van de buitenlandse schuld kunnen worden voorkomen, maar wel zijn hiertoe een goed economisch beleid en hervormingen vereist om het vertrouwen van de internationale investeerders te behouden. Niettemin moet er in de landen met grote betalingsbalanstekorten op worden gelet dat zonodig een budgettaire aanpassing wordt verricht om het tekort op de lopende rekening binnen de perken te houden.
<P><B>Het gemiddelde overheidstekort van de toetredingskandidaten zal van 2000 tot 2002 waarschijnlijk belangrijk blijven dalen,</B> hoofdzakelijk ten gevolge van de energieke begrotingsconsolidatie in Turkije. In het kader van het huidige stabilisatieprogramma zal het overheidstekort van Turkije naar verwachting verminderen van bijna 9% van het BBP in 2000 tot 4% in 2002. Andere landen, zoals Malta, Estland en Lithouwen, zullen naar verwachting tegen 2002 ook hun overheidstekort belangrijk verminderen. De laatste twee leggen in 2000 belangrijke begrotingsaanpassingen ten uitvoer, nadat zij in 1999 een veel soepeler begrotingsbeleid waren gaan voeren. In 2000 nemen de tekorten echter vooral in Tsjechië en Slovakije toe.
<P><B>Opgemerkt zij dat de vergelijkbaarheid van de gegevens op het gebied van de openbare financi</B><B>ën nog steeds bijzonder problematisch is.</B> Er bestaan nog grote verschillen tussen de landen met betrekking tot de definitie en de dekking van het begrip overheidstekort. Daarom werken Eurostat en DG ECFIN intensief met de toetredingskandidaten samen in het kader van de voor de pretoetredingsfase vastgestelde procedure voor begrotingstoezicht, om de kwaliteit van de gegevens betreffende de openbare financiën te verbeteren en ze in overeenstemming met de EU-voorschriften te brengen.
<P><B>Hoewel de meeste Midden-Europese landen zich inspanningen getroosten om hun overheidstekort te verminderen, is het onwaarschijnlijk dat de tekorten snel zullen dalen tot de huidige EU-niveaus. </B>Door de omschakeling op een markteconomie en ook de voorbereiding op de toetreding komen de overheidsuitgaven onder zware opwaartse druk te staan. Deze uitgaven omvatten de kosten van de herstructurering van de banksector en belangrijke industrieën, investeringen in infrastructuurvoorzieningen voor het vervoer en het milieu, en de oprichting of verbetering van instellingen voor de tenuitvoerlegging van het acquis. In deze context moeten de toetredingskandidaten zorg dragen voor de duurzaamheid van de openbare financiën op middellange termijn. Dit is een van de hoofddoelstellingen van de economische pretoetredingsprogramma's (PEP's) die door de toetredingskandidaten vanaf 2001 zullen worden opgesteld in het kader van de voor de pretoetredingsfase vastgestelde procedure voor begrotingstoezicht.
<P>De prognoses zullen ook te vinden zijn op het internet op:
<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P ALIGN=CENTER>[Graphic in PDF & Word format]</P>

<P><U>Note (en dehors du document):</U>
<P><U>Traduction du graphic 1a </U><U> 1b</U>:
<P>Domestic demand excl. stocks = Binnenlandse vraag exclusief voorraden
<P>Stockbuilding = Voorraadvorming
<P>Net exports = Netto-uitvoer
<P>Gross domestic product = Bruto binnenlands product
<P><U>Traduction du graphic 2</U>: 
<P>Average = Gemiddelde
<P>Bulgarije
<P>Tsjechië
<P>Estland
<P>Hongarije
<P>Letland
<P>Lithouwen
<P>Polen
<P>Roemenië
<P>Slovakije
<P>Slovenië
<P>LME-10
<P>Cyprus
<P>Malta
<P>Turkije
<P>Toetredingskandidaten
<P>EU-15<p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><I> </I></SUP><SUP><I>Alle gemiddelden zijn berekend met gebruikmaking van de marktwisselkoersen. Geharmoniseerde koopkrachtpariteiten zijn nog niet voor alle toetredingskandidaten beschikbaar.</I></SUP>
