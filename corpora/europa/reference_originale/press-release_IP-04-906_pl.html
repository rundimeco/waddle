					<p align="right"><b>IP/04/906</b></p>
<p align="right">Bruksela, 14 lipca 2004 r.</p>
<h1>
<a name="Heading4"></a><b>Ustanowienie związku obywateli z
budżetem UE</b></h1>
<p><b><i>Obecny system finansowania zapewnił budżetowi UE stabilne
dochody, z czasem jednak jego struktura stała się mniej przejrzysta.
Ponadto budżet staje się w coraz większym stopniu zależny od
przepływów pieniężnych z budżetów narodowych
zamiast opierać się, jak to przewidywano w Traktatach, na
„zasobach własnych”. Z tego względu w obowiązkowym
raporcie Komisji na temat jej własnych zasobów znalazła się
propozycja, aby Rada wzięła pod rozwagę wprowadzenie do roku 2014
nowego systemu finansowania Unii, opartego na jednym głównym
źródle finansowania, tj. albo na dochodach związanych z podatkiem
energetycznym, albo na podatku VAT, albo na podatku dochodowym od osób
prawnych. Zwiększyłoby to poziom świadomości obywateli
odnośnie finansowania budżetu unijnego, a tym samym poziom
odpowiedzialności decydentów. Źródło finansowania
oparte o podatek zastąpiłoby istniejące źródła,
tak więc jego wprowadzenie nie wpłynęłoby na poziom
kosztów finansowania na szczeblu europejskim.</i></b></p>
<p>Komisarz ds. Budżetu Michaele Schreyer powiedziała:
„Propozycja ta jest odzwierciedleniem charakteru UE będącej
Unią Państw Członkowskich i obywateli, gdyż ustala ona
jasną relację pomiędzy indywidualnym podatnikiem a budżetem
UE. Pozwala ona także zakończyć próżne debaty na temat
składek netto poszczególnych Państw Członkowskich, gdyż
nowy system oznaczałby zbieranie środków w całej UE, nie
zaś z budżetów poszczególnych państw. </p>
<p><b>Transparencja i efektywność finansowania opartego na dochodach z
podatków</b></p>
<p>W chwili obecnej ponad 73% budżetu Unii Europejskiej finansowane jest ze
składek pochodzących z budżetów narodowych, których
wysokość zależna jest od DNB  (Dochodu Narodowego Brutto)
Państw Członkowskich. Jednocześnie spada udział innych
źródeł finansowania, przede wszystkim dochodów z ceł i
podatku VAT. Aby przeciwstawić się istniejącej tendencji, Komisja
proponuje stworzenie własnego źródła dochodów w oparciu
o jeden z podatków, rozpatrując w pierwszej kolejności
następujące 3 źródła: </p>
<ol>
<li>stawkę podatku od zużycia energii ograniczoną do paliw
używanych w transporcie drogowym. Rozważa się także
rozszerzenie podatku w przyszłości na paliwa stosowane w transporcie
lotniczym i związane z nim emisje, aby zlikwidować obecne zwolnienie z
opodatkowania paliwa do samolotów odrzutowych.</li>
<li>stawkę VAT-u na poziomie krajowym, co przyczyniłoby się do
uczynienia finansowania UE bardziej zrozumiałym dla obywateli. Nie
wiązałoby się to z żadnymi dodatkowymi
obciążeniami podatkowymi, gdyż stawka podatku unijnego
zostałaby zrekompensowana przez równoczesną obniżkę
krajowej stawki VAT. VAT unijny i krajowy byłyby wyszczególniane na
fakturach lub paragonach jako odrębne podatki.</li>
<li>podatek dochodowy od osób prawnych. Wdrożenie tej opcji
trwałoby jednak najdłużej, zarówno ze względów
politycznych, jak i administracyjnych. Działanie takie wymagałoby
bowiem jeszcze przed ustaleniem stawki minimalnej osiągnięcia zgody
politycznej odnośnie zasady harmonizacji podstawy wymiaru
podatku.</li></ol><p>Na obecnym etapie integracji europejskiej wprowadzenie
systemu całkowicie opartego o podatek jest niemożliwe. Dlatego
też takie źródło finansowania będzie wprowadzane
stopniowo, zastępując obecne źródło w postaci
dochodów z tytułu VAT, wraz ze zmniejszeniem wpływów
związanych z DNB poszczególnych państw.</p>
<p>W przypadku każdej z tych trzech opcji tempo zmian zmierzających w
kierunku harmonizacji oraz tempo technicznych prac przygotowawczych
związanych z wprowadzeniem nowego źródła finansowania
zależeć będzie od woli politycznej. Radę poproszono o
omówienie powyższych opcji jeszcze zanim Komisja przygotuje plan
wprowadzenia, do roku 2014, prawdziwie własnego źródła
dochodów.</p>

