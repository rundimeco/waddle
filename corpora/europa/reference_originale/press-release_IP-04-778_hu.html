					<p align="right"><b>IP/04/778</b></p>
<p align="right">Brüsszel, 2004. június 23.</p>
<h1>
<a name="Heading4"></a><b>A Bizottság aláírta az
új tagállamok gazdaság- és szociális fejlesztési
programját</b></h1>
<p><b><i> Az Európai Bizottság ma, kevesebb mint két
hónappal a bővítés után mind a tíz új
tagállam esetében elfogadta a gazdaság- és szociális
fejlesztési programot a strukturális alapok keretében.  Az
új fejlesztési programok, beleértve a Kohéziós Alap
felosztását is, 2004 és 2006 között több mint 24
milliárd eurós hozzájárulást kapnak az
Uniótól. E jeles alkalom ünnepségén Jacques Barrot,
Franz Fischler és Stavros Dimas, a Bizottság strukturális
alapokért felelős biztosai, valamint Balázs Péter és 
Sandra Kalniete biztosok csakúgy, mint a Cseh Köztársaság,
Ciprus, Észtország, Magyarország, Lettország, Litvánia,
Málta, Lengyelország, Szlovákia és Szlovénia
állandó képviselői aláírták a
határozatokat. </i></b></p>
<p>Jacques Barrot regionális politikáért felelős biztos
így szólt: – Ez történelmi jelentőségű
nap az új tagállamok népe és régiói
számára is.<i> Az Unióba való belépés
számukra egyben azt is jelenti, hogy egy olyan közösséghez
csatlakoznak, amely a szolidaritás elvén alapszik. Az új
programok ennek az alapelvnek a legkézzelfoghatóbb jelei azáltal,
hogy segítik a befektetések finanszírozását és az
új munkalehetőségek megteremtését. Ily módon
segítséget nyújtanak ahhoz, hogy át lehessen hidalni a
kibővült Európai Unión belüli komoly szakadékokat,
hozzájárulnak az integrációhoz és a területi
kohézióhoz. </i></p>
<p>Balázs Péter biztos nagyra értékelte azt, hogy az új
tagállamok már 2004 elején projektjavaslatokat tettek, és
örömmel fogadta azt a tényt, hogy a benyújtott projektek
volumene és minősége ígéretes. Kiemelte, hogy „a
strukturális alapok jelentősen előmozdítják a
növekvést és a kohéziót.  <i> A Harmadik
kohéziós jelentés már bizonyítékul szolgált
arra, hogy ez a politika az EU-ban mindezidáig sikeresnek tekinthető.
Ennek következtében a folytatás a fejlődés fő
motorjává válhat a kibővült EU-ban, hiszen az új
tagállamoknak jelentősen komolyabb a fejlődési
potenciálja.  </i>    </p>
<p>Az új programok hivatalos elfogadását egy 2003 végén
született megállapodás előzte meg, amely a programok
tartalmát érintette.  A mai hivatalos jóváhagyás a
tíz ország 2004. május 1-jei csatlakozását
követte. A programok gazdaság- és szociális fejlesztési
projekteket támogatnak, amelyeket minden egyes tagállam esetén a
körülményekhez és a prioritásokhoz igazítanak.
Különös hangsúlyt kap a végrehajtáshoz
szükséges adminisztratív kapacitás megnövelése.   
</p>
<p>További részletek: <a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">MEMO/04/156</a></p>

