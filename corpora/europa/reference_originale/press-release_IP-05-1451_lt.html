					<p align="right"><b>IP/05/1451</b></p>
<p align="right">Briuselis, 2005 m. lapkričio 22 d.</p>
<h1>
<a name="Heading4"></a><b></b><b>Daugiakalbystė Europos
Sąjungoje: Europos Komisija ragina propaguoti kalbas ir praneša apie
naują interneto portalą</b></h1>
<p><b><i>Su lozungu „Kiek kalbų moki, tiek kartų esi
žmogus,“ Europos Komisija vėl patvirtina
įsipareigojimą skatinti daugiakalbystę šiandien priimdama
savo pirmąjį komunikatą šiuo klausimu. Šiuo dokumentu
tiriami įvairūs šios srities Komisijos politikos aspektai ir
išdėstoma nauja bendroji daugiakalbystės strategija su
pasiūlymais dėl konkrečių veiksmų. Šie
pasiūlymai yra susiję su trimis atskiromis sritimis, kuriose kalbos
atlieka svarbų vaidmenį kasdieniame Europos Sąjungos
žmonių gyvenime: visuomenė, ekonomika ir Komisijos ryšiai su
ES piliečiais. Komisija ragina valstybes nares prisidėti prie
kalbų mokymo, mokymosi ir vartojimo. Siekiant pažymėti
šį įvykį, ES institucijų tinklalapyje EUROPA buvo
sukurtas naujas kalbų interneto portalas, kurio turinys pateikiamas visomis
20 oficialiųjų kalbų.</i></b></p>
<p>Ján Figel, Komisijos narys, atsakingas už švietimą,
mokymą, kultūrą ir daugiakalbystę, pasakė:
<i>„Kalbos mus paverčia žmonėmis, o Europos kalbų
įvairovė yra Europos tapatybės pagrindas. Lygiai prieš metus
aš buvau paskirtas pirmuoju Europos Komisijos nariu istorijoje, atsakingu
už ypatingą sritį – daugiakalbystę. Šiandien
priimtas komunikatas – tai dar vienas akivaizdus signalas, liudijantis
Komisijos įsipareigojimą propaguoti Sąjungoje kalbas ir
kalbų įvairovę.“</i></p>
<p>Remiantis naujausiu Eurobarometro
tyrimu<sup><b><a name="fnB1" href="#fn1">[1]</a></b></sup>, <b>pusė ES
piliečių teigia galintys </b>be savo gimtosios kalbos<b>
susikalbėti dar viena kalba</b>. Šiandien priimtame komunikate
kalbų mokėjimas vertinamas kaip būtinas visų ES
piliečių gebėjimas ir jame pristatomos įvairios Komisijos
numatytos priemonės, skirtos dar labiau skatinti ir plėtoti kalbinius
gebėjimus bei kalbų įvairovę. Pavyzdžiui,
<i>Socrates</i> ir <i>Leonardo da Vinci</i> programomis Komisija kiekvienais
metais skiria <b>30 milijonų eurų tokioms priemonėms kaip
mokymas, studentų bei mokytojų judumas ir finansuoja klasių
mainus. </b></p>
<p>Komisija pabrėžia <b>kalbinių gebėjimų
reikšmę darbuotojų judumui ir ES ekonomikos konkurencingumui</b>.
Kitais metais Komisija paskelbs tyrimą apie nepakankamų kalbinių
gebėjimų poveikį Europos ekonomikai. Komunikate teigiama, kad
reikia dar daugiau nuveikti stiprinant multimilijoninę apyvartą eurais
turinčių ir nuolat augančių ES kalbų pramonės
sektorių vaidmenį. </p>
<p>Siekdama <b>geriau informuoti piliečius apie Europos Sąjungą
jų gimtosiomis kalbomis</b>, ypač teikiant informaciją apie
teisės aktus, procedūras ir politikos kryptis, Komisija:</p>
<ul>
<li>savo <b>daugybėje</b> <b>tinklalapių vartos daugiau
kalbų</b>, sukurs vidinį tinklą, užtikrinantį
departamentų kalbų praktikos nuoseklumą, ir</li>
<li>suformuos aktyvią daugiakalbę komunikacijos politiką, kuri
papildys platesnę Komisijos iniciatyvą gerinti ryšį su
Europos piliečiais ir konkrečiomis grupėmis, pavyzdžiui,
žurnalistais, kalbų pramone, mokyklomis ir
universitetais.</li></ul><p>Komisija <b>daugiau investuos į su kalbomis
susijusius mokslinius tyrimus</b> siekiant įveikti kalbinius barjerus
naujomis informacijos ir komunikacijos technologijomis, taip pat į
socialinių ir humanitarinių mokslų sritis. </p>
<p>Valstybėms narėms Komisija siūlo priimti <b>nacionalinius
veiksmų planus propaguoti daugiakalbystę</b>, toliau gerinti
kalbų mokytojų rengimą, tinkamai taikyti ankstyvą kalbos
mokymą ir mokyklose daugiau dalykų mokyti užsienio kalba.
Komisija primena, kad 2002 m. Barselonos Europos Vadovų Taryboje
valstybių ir vyriausybių vadovai ragino <b>ankstyvame amžiuje
mokyti bent dviejų užsienio kalbų</b>. Be to, Komisija prašo
valstybių narių peržiūrėti universitetų mokymo
programas siekiant užtikrinti, kad būtų ugdomi tinkami su kalba
susijusių profesijų studentų gebėjimai.</p>
<p>Komisija siūlo sudaryti <b>aukšto lygio daugiakalbystės
grupę</b>, kurios nariai būtų nepriklausomi ekspertai ir kuri
padėtų analizuoti valstybių narių pasiektą
pažangą bei teiktų naujas idėjas, paramą ir
konsultacijas dėl būsimų iniciatyvų.</p>
<p>Artimiausioje ateityje bus surengta <b>ministrų konferencija
daugiakalbystės klausimais</b>, kurioje valstybės narės
galės pasidalyti informacija apie pasiektą pažangą ir
planuoti ateities darbą.</p>
<p>Europos Komisija šiandien taip pat įkūrė <b>kalbų
interneto portalą.</b><sup><a name="fnB2" href="#fn2">[2]</a></sup> Jame
visuomenė, žiniasklaida arba studentai nesunkiai ras informaciją
apie Europos Sąjungos kalbas. Jo temos yra susijusios tiek su
įvairiomis Sąjungos politikos kryptimis siekiant skatinti kalbų
mokymąsi bei kalbų įvairovę ir vykdant dabartinių
kalbinių gebėjimų Sąjungoje peržiūrą, tiek su
ES oficialiųjų kalbų vartojimo taisyklėmis ir
profesionalių kalbininkų darbo galimybėmis Sąjungos
institucijose. Tinklalapio turinys yra sudarytas logiškai ir yra patogus
vartotojui bei, svarbiausia, visas portalo valdymo [navigacijos] ir pristatymo
tekstas pateikiamas visomis 20 oficialiųjų kalbų – taip
atspindimas Sąjungos įsipareigojimas palaikyti ryšį su
piliečiais jų gimtąja kalbą.<br>Apie tai plačiau:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> ˇr. <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


