					<p align="right"><b>IP/05/1157</b></p>
<p align="right">Briselē, 2005. gada 19. septembrī</p>
<h1>
<a name="Heading4"></a><b>Vide: Komisija ar EUR 71 miljonu
atbalsta 89 novitāšu projektus 17 valstīs
</b></h1>
<p><b><i>Saskaņā ar programmu LIFE Videi 2005. gadam Eiropas
Komisija apstiprinājusi finansējumu 89 vides novitāšu
projektiem 17 valstīs. Šie projekti demonstrēs jaunas
metodes un tehnoloģijas darbā ar visdažādākajām
vides problēmām, tādējādi sekmējot Eiropas vides
uzlabošanu. Projektus vada t.s. “saņēmēji” jeb
projektu iniciatori Apvienotajā Karalistē, Beļģijā,
Dānijā, Francijā, Grieķijā, Igaunijā,
Itālijā, Īrijā, Luksemburgā, Nīderlandē,
Portugālē, Rumānijā, Somijā, Spānijā,
Ungārijā, Vācijā un Zviedrijā. Kopējais
investīciju apjoms ir EUR 220 miljoni, no kuriem ES
nodrošinās EUR 71 miljonu.</i></b></p>
<p>Komisārs vides jautājumos Stavros Dimas sacīja:
“LIFE-Videi atbalsta vēl efektīvāku tehnoloģiju un
novitāšu attīstību vides problēmu
risināšanai. Šīs novitātes arī palīdz
panākt ES konkurētspēju un sasniegt izaugsmes
mērķus.”</p>
<p>Šogad Komisija saņēma 534 priekšlikumus
finansējumam LIFE-Videi programmas ietvaros, kurus iesniedza
dažādas valsts un privātās organizācijas. Komisija
izvēlējās 89 projektus, un visi šie projekti izmantos
revolucionāras tehnoloģijas, lai risinātu vides
problēmas.</p>
<p>Atkritumu apsaimniekošana šogad ieņem vadošo vietu starp
izvēlētajiem projektiem gan skaita (31), gan piešķirtā
ES finansējuma ziņā (EUR 27 miljoni, kas ir 39 %
no kopējās summas). Otra populārākā tēma ir
saimnieciskās darbības radītā vides ietekmējuma
samazināšana: 22 projekti (EUR 17 miljoni).
Gandrīz vienu piekto daļu ES finansējuma
(EUR 14 miljoni) piešķirs 17 projektiem, kas
paredzēti gruntsūdeņu un virszemes ūdeņu
ilgtspējīgai apsaimniekošanai. Divpadsmit projekti paredzēti
ilgtspējīgai zemes izmantojuma attīstībai un
plānošanai, un to īpatsvars kopējā ES
finansējumā būs aptuveni EUR 9 miljoni (t.i.,
10 %). Savukārt septiņi projekti paredzēti preču un
pakalpojumu radītā vides ietekmējuma samazināšanai
(EUR 5 miljoni).</p>
<p><b>LIFE programma</b></p>
<p>LIFE ir ES finanšu instruments, kas atbalsta vides un dabas
aizsardzības projektus ES, kā arī dažās
kandidātvalstīs, kas pievienojas, kandidātvalstīs un
kaimiņvalstīs. Finansējot īpašas darbības,
tās mērķis ir sekmēt ES vides politikas attīstību
un īstenošanu. Kopš 1992. gada LIFE
līdzfinansējums nodrošināts aptuveni 2500 projektiem,
tādējādi tās devums vides aizsardzībai ir
EUR 1500 miljoni.</p>
<p>LIFE Videi finansē novitāšu izmēģinājuma un
demonstrāciju projektus, un tā ir viena no trim LIFE programmas
tematiskām komponentēm. Abas pārējās komponentes ir
LIFE Dabai un LIFE Trešām valstīm. LIFE Dabai mērķis ir
īstenot ES direktīvas par savvaļas putnu un savvaļas
dzīvotņu saglabāšanu, jo īpaši jaunākajā
direktīvā noteikto Natura 2000 saglabājamo teritoriju
tīklu. LIFE Trešām valstīm palīdz izveidot vides
aizsardzībai nepieciešamās iespējas tām valstīm,
kuras robežojas ar Vidusjūru un Baltijas jūru. Par LIFE Dabai un
LIFE Trešām valstīm ietvaros apstiprinātajiem projektiem
skatīt paziņojumus presei <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
un <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>.</p>
<p>Pašreizējā LIFE programma (“LIFE III”)
turpināsies līdz 2006. gada beigām. Komisija
izstrādājusi priekšlikumu par jaunu programmu “LIFE
+” 2007. — 2013. gadam, kuras budžets paredzēts
EUR 2,19 miljardi. Ministru padome un Eiropas Parlaments patlaban
apspriež šo programmas priekšlikumu. </p>
<p><b>Plašāka informācija</b></p>
<p>Pielikumā sniegts kopsavilkums par 88 LIFE Videi ietvaros
finansētiem projektiem. Sīkāka informācija par katru
projektu pieejama vietnē <br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><b>PIELIKUMS</b></p>
<p><b>Pārskats par katras valsts LIFE Videi projektiem 2005. gadam
</b></p>
<p><b>Beļģija — 2 projekti</b></p>
<p>Abi projekti attiecas uz <b>ūdens apsaimniekošanu</b>. Pirmajā
projektā īstenos vadlīnijas par apsaimniekošanas labāko
praksi pesticīdu nekaitīgai izmantošanai, lai novērstu
virszemes ūdeņu un gruntsūdeņu piesārņojumu.</p>
<p>Otrais projekts demonstrēs tehnoloģiju, kura zināma kā
“metālu nogulsnēšanās uz vietas” un ir
ilgtspējīgs risinājums ar krāsainajiem metāliem
inficētu gruntsūdeņu attīrīšanai.</p>
<p><b>Dānija — 6 projekti</b></p>
<p>Divi projekti attiecas uz <b>ūdens apsaimniekošanu</b>. Viena
projekta mērķis ir samazināt lauksaimniecības darbības
radīto slāpekļa un fosfora zudumu Odenses upes baseinā
atbilstīgi ES direktīvai par <a name="_Ref111348773"></a>politiku
ūdens jomā<sup><b><a name="fnB1" href="#fn1">[1]</a></b></sup>.</p>
<p>Otrais projekts attiecas uz virszemes ūdeņu un
gruntsūdeņu integrētu aizsardzību trīs
lauksaimniecības reģionos Jitlandes austrumdaļas vidienē.
</p>
<p>Divi projekti paredzēti <b>saimnieciskās darbības
radītā vides ietekmējuma mazināšanai</b>. Pirmais
projekts ir izmēģinājuma pētījums, kas testē
novitāti — “bioloģisko segumu”; tā
izmantošana mazina siltumnīcas gāzu emisiju no
pildizgāztuvēm.</p>
<p>Otrais projekts demonstrēs vides, drošības un komerciālos
ieguvumus, ko rada tādas prototipa atdzesēšanas sistēmas
pārtikas lielveikaliem un līdzīgas iekārtas, kurās
kā dzesētājs tiek izmantots oglekļa dioksīds
(ogļskābā gāze) .</p>
<p><b>Atkritumu apsaimniekošanas</b> jomā viena projekta
mērķis ir atkārtoti izmantot atkritumu sadedzināšanas
radītās notekūdeņu nosēdumi betona
ražošanā. Otrais projekts testēs, vai atkritumi un
kanalizācijas nosēdumi ir piemērota izejviela akmens vates
ražošanai uzņēmumos Apvienotajā Karalistē,
Dānijā, Francijā un Vācijā . </p>
<p><b>Igaunija — 1 projekts</b></p>
<p>Projekta mērķis ir samazināt <b>saimnieciskās
darbības radīto vides ietekmējumu</b>. Projekts demonstrēs,
ka enerģijas un sekundāro izejvielu (ūdens un mēslojuma)
ražošanai var pilnībā apstrādāt cūku
mēslus, izmantojot jaunas tehnoloģijas, kas ietver mēslu
fermentāciju, bioloģiskās gāzes pārstādi
“zaļajā” enerģijā un siltumā, un
pārstrādājamo un nepārstrādājamo komponentu
pilnīgu nodalīšanu. </p>
<p><b>Somija — 2 projekti</b></p>
<p>Abi projekti attiecas uz <b>atkritumu apsaimniekošanu</b>. Viens
projekts pārbauda, kā iespējams pārstrādāt
atkritumus no elektriskām un elektroniskām iekārtām
atbilstīgi ES
likumdošanai<sup><b><a name="fnB2" href="#fn2">[2]</a></b></sup>,
īpaši akcentējot lauku rajonus.</p>
<p>Otrā projekta mērķauditorija ir mājsaimniecības,
skolas un dienas aprūpes centri Helsinkos — tas paredz
paaugstināt informētību un nodrošināt, lai
saražoto atkritumu apjoms nepārsniegtu 2003. gada
līmeni.</p>
<p><b>Francija — 11 projekti</b></p>
<p>Viens <b>ūdens apsaimniekošanas projekts </b>samazinās
pesticīdu radīto ūdens piesārņojumu un uzlabos
ražas aizsardzības praksi, pastiprināti kontrolējot
izsmidzināto pesticīdu apjomu. Notiks pieredzes apmaiņa ar
Itālijas un Spānijas partneriem.</p>
<p>Trīs projekti attiecas uz <b>tīrām tehnoloģijām</b>.
Viens projekts demonstrēs mehānisku un videi draudzīgu
alternatīvu ķīmiskajai frēzēšanai, ko piemēro
sarežģītas formas paneļiem aeronautikas un kosmosa
nozarē.</p>
<p>Otra projekta mērķis ir attīstīt uz
elektroflokulāciju balstītu tīru tehnoloģiju
tekstilpreču pabeigšanas procesiem.</p>
<p>Trešā projekta vispārīgs mērķis ir par
30 % samazināt CO<sub>2 </sub>daudzumu, kas tiek emitēts uz
terakotas bāzētu keramikas produktu kaltēšanas
procesā.</p>
<p>Seši projekti attiecas uz <b>atkritumu apsaimniekošanu</b>. Pirmais
projekts attiecas uz novitāti — neetilētu rūpniecisko
montāžas konveijeru — dizainu, izstrādi un
apstiprināšanu, un tas pētīs jaunu neetilēto
sakausējumu drošību atbilstīgi Eiropas direktīvai par
elektrisko un elektronisko iekārtu atkritumiem<sup>2 </sup>un
ierobežojumiem attiecībā uz bīstamo vielu
(RoHS)<sup><b><a name="fnB3" href="#fn3">[3]</a></b></sup> izmantošanu
šādās iekārtās.</p>
<p>Otrais projekts izstrādās nolietotu lidaparātu
apsaimniekošanas procesu. Neraugoties uz nolietotu lidaparātu skaita
palielināšanos (aptuveni 250 gadā), nepastāv
vispāratzīts process lidaparātu ekspluatācijas
pārtraukšanai drošos un videi nekaitīgos
apstākļos. </p>
<p>Trešais projekts attiecas uz Desevras administratīvo departamentu,
un tā mērķis ir samazināt atkritumus, nosakot stimulus
iedzīvotājiem un ekonomikās darbības subjektiem visos
patēriņa cikla posmos.</p>
<p>Ceturtais projekts demonstrēs ultraskaņas tehnoloģijas
tehniskās iespējas, lai samazinātu notekūdeņu
attīrīšanas iekārtu saražotās dūņas.
</p>
<p>Piektais projekts demonstrēs novitāti — tehnoloģijas
iespējas pārstrādāt litija jonu baterijas, kuras
galvenokārt izmanto mobilo telefonu, klēpjdatoru, foto un video
aparātu, rotaļlietu u.c. darbināšanai.</p>
<p>Sestais projekts aizvietos svinu ar citiem sakausējumiem, lai
ražotu “zaļo” elektroniku aeronautikas un
militārajām komunikācijas sistēmām.
Tādējādi būs iespējams nodrošināt
atbilstību RoHS direktīvai<sup><b>3</b></sup>, kas pēc
2006. gada 1. jūlija aizliedz izmantot svinu elektroniskās
iekārtās.</p>
<p>Pēdējais Francijas projekts attiecas uz <b>gaisa kvalitātes
pārvaldību</b> un paredz uzstādīt gaisa paraugu
iegūšanas ierīci, izmantojot jaunu pieeju putekšņu
uzraudzībai gaisā. Tā vietā, lai izmantotu
putekšņu graudu kvantificēšanu pēc to
morfoloģijas, tiks izmantoti tiešsaistes antigēnu/alergēnu
mērījumi.</p>
<p><b>Vācija — 6 projekti</b></p>
<p>Divi projekti attiecas uz <b>ūdens apsaimniekošanu</b>. Pirmais
projekts paredz integrētu pieeju lauksaimniecības radītā
difūzā piesārņojuma samazināšanai, atbilstīgi
ES direktīvai par politiku ūdens jomā<a
href="i05_1157.lvr.html#_Ref111348773">1</a>.</p>
<p>Otrais projekts koncentrējas uz notekūdeņu
attīrīšanas tehnoloģiju uzlabošanu, izmantojot
novitāti — tehnoloģiju, kas kanalizācijas nosēdumu
organiskās sastāvdaļas pārveido
šķīstošā formā, tādējādi padarot
tās piemērotas biogāzes ražošanai.</p>
<p>Divi projekti attiecas uz tīrām tehnoloģijām, lai
samazinātu <b>saimnieciskās darbības radīto vides
ietekmējumu</b>. Viens projekts demonstrēs, cik efektīva no
tehniskā un vides viedokļa būs jauna neorganiska saistviela, ko
izmantos alumīnija dzinēja bloku liešanai. Procesam
vajadzētu samazināt enerģijas izmaksas par aptuveni 30 % un
ievērojami samazināt atkritumu apjomu.</p>
<p>Otrais projekts attiecas uz vilnas iepriekšēju
attīrīšanu dzijas ražošanā. Projekta
mērķis ir samazināt absorbējamu organisko halidu (AOX)
emisiju un, nodrošinot ilgtspējīgu plazmas iepriekšējas
attīrīšanas procesu, ievērojami samazināt
ķimikāliju izmantošanu tīrīšanas procesā.</p>
<p>Viens projekts attiecas uz <b>atkritumu apsaimniekošanu</b> un
novēršanu, izveidojot mācību programmu par neetilēto
lodēšanu Eiropas elektronikas nozarē. </p>
<p>Sestā projekta mērķis ir samazināt tērauda
ražošanas radīto <b>vides ietekmējumu</b>, jo patlaban
aukstā velmējuma plākšņu tīrīšanai tiek
izmantotas kaitīgās skābes. Izmantos jaunu procesu bez
ķimikālijām, kura pamatā būs augsta spiediena
vakumtehnoloģija.</p>
<p><b>Grieķija — 4 projekti</b></p>
<p>Pirmais projekts attiecas uz <b>zemes izmantojuma attīstību un
plānošanu</b>, līdz 2020. gadam ieviešot
līdzdalības pieeju ambiciozā plānā par sociālo un
vides reģenerāciju Elefsina Bei pilsētas apgabalā. </p>
<p>Otrais projekts attiecas uz <b>gaisa kvalitātes
pārvaldību</b>, un tā mērķis ir izstrādāt
integrētu sistēmu gaisa piesārņojuma
novērtēšanai, uzraudzībai un pārvaldībai Kozani
prefektūrā (Rietummaķedonijā), vietā, kur atrodas
valstī lielākā ar brūnoglēm (lignītu)
apkurināmā elektrostacija.</p>
<p>Trešais projekts attiecas uz<b> preču un pakalpojumu radīto
vides ietekmējumu </b>un tas paredz īstenot ilgtspējīgu
būvniecības koncepciju, piemērojot integrētu preču
politikas pieeju un iesaistot visas ieinteresētās personas.</p>
<p>Pēdējais projekts attiecas uz <b>ūdens
apsaimniekošanu</b> un paredz<b> </b>izstrādāt videi
draudzīgu tehnoloģiju kā instrumentu kopumu, lai samazinātu
lauksaimniecības zemju radīto t.s. “piesārņojumu bez
noteiktas izcelsmes vietas”. Tehnoloģijas tiks integrētas
Evrotas upes baseina un tās piekrastes zonas apsaimniekošanas
plānā.</p>
<p><b>Ungārija — 1 projekts</b></p>
<p>Projekts attiecas uz <b>ūdens apsaimniekošanu </b>un tas
novērtē arsēna inficēto gruntsūdeni Ungārijas
dienvidu daļā. Projekts paredz izstrādāt
apsaimniekošanas izmēģinājuma plānu, kurā ietvers
jaunu arsēna likvidēšanas tehnoloģiju.</p>
<p><b>Īrija — 2 projekti</b></p>
<p>Abi projekti attiecas uz <b>atkritumu apsaimniekošanu</b>. Viens
projekts izstrādās demonstrācijas instrumentu, lai izveidotu
tādus komponentus un apakšagregātus automobiļu nozarē,
kas nodrošinās atbilstību vides prasībām, jo
īpaši attiecībā uz direktīvu par nolietotiem
transportlīdzekļiem<sup><b><a name="fnB4" href="#fn4">[4]</a></b></sup>.</p>
<p>Otrais projekts demonstrēs, kādus ieguvumus no vides un
konkurētspējas viedokļa radīs paliktņu bloki, kuros
atkārtoti tiek izmantotas no riepām iegūtas atkritumvielas
kopā ar gatera atlikumiem un šķeldām no
brāķētiem paliktņiem. </p>
<p><b>Itālija — 15 projekti</b></p>
<p>Pieci projekti paredz <b>samazināt saimnieciskas darbības
radīto vides ietekmējumu</b>, samazinot siltumnīcas gāzu
emisiju vai izstrādājot labāko iespējamo tehniku. Viens
projekts izstrādās demonstrācijas vietu, kurā enerģiju
ražos ar jaunu tehnoloģiju, ar kuru no biomasas ražo
bioloģisko oglekli. </p>
<p>Otrs projekts testēs tehniku, kas saista oglekļa dioksīda
emisijas no pašvaldību cieto atkritumu pildizgāztuvēm, lai
pilnveidotu procesa plašākas replicēšanas iespējas.
</p>
<p>Trešais projekts demonstrēs, kā kontrolēt gaisa mitrumu
atmosfēras spiedienā bez dzesēšanas; tādējādi
iespējams būtiski samazināt enerģijas patēriņu
daudzās rūpniecības nozarēs izmantotās
dzesēšanas iekārtās.</p>
<p>Ceturtais projekts attiecas uz miecēšanas procesā radušos
atkritumu pārstrādi un atkārtotu izmantošanu, attīrot
un atkārtoti izmantojot notekūdeņus, un iegūstot
derīgas vielas.</p>
<p>Piektais projekts novērtēs, kā iespējams izmantot
references labāko iespējamo tehniku mazos un vidējos
uzņēmumos tekstilrūpniecībā, uzbūvējot
demonstrācijas uzņēmumu.</p>
<p>Divi citi projekti attiecas uz <b>preču un pakalpojumu radītā
vides ietekmējuma samazināšanu</b>. Pirmā projekta
mērķis ir pārtraukt bīstamo vielu izmantošanu keramikas
priekšmetu dekorēšanā un dizainā.</p>
<p>Otrs projekts izstrādās tehniku, ar kuru identificēs un
uzraudzīs ģenētiski mainīto organismu (ĢMO) radīto
piesārņojumu lauksaimniecības ražošanā, un
definēs standartus ģenētiski nemainīto organismu produktu
segregācijai un aizsardzībai visā piegādes
ķēdē un pārtikas ražošanā.</p>
<p>Trīs projekti attiecas uz <b>ilgtspējīgu zemes izmantojuma
attīstību un plānošanu</b>. Viens projekts apvieno
Bioloģiskās apsaimniekošanas un revīzijas shēmu ar
citām zaļās grāmatvedības sistēmām, lai
iegūtu integrētu pieeju vides apsaimniekošanai četrās
eksperimentālās pilsētās.</p>
<p>Divi citi projekti izstrādās bioloģiski draudzīgas
transporta sistēmas; viens projekts paredz izveidot centru bioloģiski
draudzīgiem pilsētas kravu pārvadājumiem Lukas
vēsturiskajā centrā, un otrs projekts plāno
izstrādāt instrumentus preču transportēšanas
integrētai plānošanai un kontrolei pilsētas
apgabalā.</p>
<p>Divu projektu mērķis ir uzlabot <b>ūdens
apsaimniekošanu</b>, izstrādājot jaunu ūdens
attīrīšanas tehnoloģiju. Viens projekts izstrādās
prototipu, lai demonstrētu jaunu bioloģiski draudzīgu metodi
notekūdeņu attīrīšanai.</p>
<p>Otrs projekts attiecas uz vētras ūdeņu noteces
attīrīšanu, pirms šāds ūdens nokļūst
tādos ūdens objektos kā notekas, upes un ostas. </p>
<p>Pēdējie trīs projekti koncentrējas uz <b>atkritumu
apsaimniekošanu.</b> Divi projekti paredz attīrīt keramikas un
marmora ražošanas radītos nogulsnes.</p>
<p>Trešā projekta mērķis ir precizēt un
paplašināt iepriekšējā LIFE Videi projekta
rezultātus, kurā pārstrādāja eļļas
spiešanas uzņēmuma radītos notekūdeņus. </p>
<p><b>Luksemburga — 1 projekts</b></p>
<p>Projekts īstenos jaunu koka paneļu kaltēšanas
sistēmu, kā rezultātā būtiski samazinās
gaistošu organisko savienojumu, CO<sub>2</sub> un oglekļa
monoksīda emisiju ražošanas un izmantošanas
procesā.</p>
<p><b>Nīderlande — 7 projekti</b></p>
<p>Trīs holandiešu projekti attiecas uz <b>atkritumu
apsaimniekošanu</b>. Viens projekts testēs slēgtās cilpas
blanšēšanas tehnoloģiju, kas ir bioloģiski
draudzīgāka nekā blanšēšana ar karsto ūdeni
— šo metodi parasti izmanto kartupeļu izstrādājumu
ražošanā. </p>
<p>Otrs projekts paredz pārveidot atkritumu dedzināšanas
radītos nogulsnējošos pelnus par augstas kvalitātes
sekundārām izejvielām, kurām būtu noiets betona un
kalcija silikāta ķieģeļu ražošanā, un
metalurģijā.</p>
<p>Trešais projekts demonstrēs, kā iespējams
pārstrādāt veco bitumena jumtu segumu filcu. </p>
<p>Ceturtais projekts attiecas uz <b>ilgtspējīgu pilsētu
attīstību </b>un paredz samazināt troksni un ar to saistīto
traucējumu par vismaz 25 % ostu rūpnieciskajās
teritorijās, izmantojot trokšņa kartēšanas un
uzraudzības sistēmu un attiecīgās labas prakses
vadlīnijas saskaņā ar direktīvu par
trokšņiem<sup><b><a name="fnB5" href="#fn5">[5]</a></b></sup>.</p>
<p>Piektais projekts koncentrējas uz augstsprieguma elektrisko līniju
radītā <b>vides ietekmējuma samazināšanu</b>. Projekts
paredz izveidot jauna veida augstsprieguma elektrības līniju ar
samazinātu magnētisko lauku. </p>
<p>Sestais projekts attiecas uz <b>siltumnīcas gāzu</b>,
konkrētajā gadījumā —
fluorūdeņražoglekļa (HFC) — <b>emisiju
</b>samazināšanu no saldētavām, izmantojot uz CO<sub>2
</sub>bāzētu dzesēšanas sistēmu. </p>
<p>Pēdējais projekts attiecas uz ilgtspējīgu <b>ūdens
apsaimniekošanu</b>, jo īpaši dārzkopības nozarē,
un tas paredz ievērojami samazināt nepieciešamību izmantot
pesticīdus augiem, piedāvājot ražas uzraudzības
sistēmu.</p>
<p><b>Portugāle — 2 projekti</b></p>
<p>Abi projekti attiecas uz <b>atkritumu apsaimniekošanu</b>. Viena
projekta mērķis ir palielināt jaukto plastmasas, gumijas un
dzērienu kartona kastu pārstrādes tempu, lai izstrādātu
jaunus produktus izmantošanai uz autoceļiem.</p>
<p>Otrs projekts koncentrējas uz cepamās eļļas
atkārtotu izmantošanu, lai ražotu bioloģisko
dīzeļdegvielu Oeiras pašvaldības transportlīdzekļu
parkam. </p>
<p><b>Rumānija — 1 projekts</b></p>
<p>Rumānijā <b>gaisa kvalitātes pārvaldības</b>
projekts identificēs gaisa piesārņojuma avotus Bukarestē un
pilsētas apkārtnē un sniegs varas iestādēm un
sabiedrībai informāciju par gaisa piesārņojuma
līmeņiem. </p>
<p><b>Spānija — 16 projekti</b></p>
<p>Trīs projekti koncentrējas uz <b>ūdens
apsaimniekošanu</b>. Viens projekts definēs integrētu
apsaimniekošanas modeli attiecībā uz platējuma nozares
radītajiem šķidrajiem atkritumiem. </p>
<p>Otrs projekts paredz izstrādāt kombinētu
apūdeņošanas un mēslošanas tehniku, kuras
mērķis ir samazināt augsnes un gruntsūdens
piesārņojumu un uzlabot ražību.</p>
<p>Trešais projekts demonstrēs, kā izmantot automatizētu
apūdeņošanas sistēmu “El Vicario”
apūdeņošanas kopienā (Gvadianā).</p>
<p>Trīs projekti attiecas uz <b>zemes izmantojuma attīstību un
plānošanu</b>. Pirmā projekta mērķis ir sekmēt
ilgtspējīgu mobilitāti sešos ražošanas apgabalos,
izveidojot pārvaldības mehānismus un veicinot sabiedriskā
transporta izmantošanu, riteņbraukšanu un koplietošanas
automašīnu izmantošanu.</p>
<p>Otrais projekts attiecas uz augsnes aizsardzību Vidusjūras
teritorijā, kurā ir augsti augsnes erozijas tempi. Tas demonstrēs
labumus, kādus rada tādu jaunu mandeļkoku šķirņu
kultivēšana, kuri spēj pielāgoties bargiem
apstākļiem.</p>
<p>Trešā projekta mērķis ir definēt
ilgtspējīgu apsaimniekošanas sistēmu attiecībā uz
kalnu vīnogulāju kultūrām, lai samazinātu šo
darbību radīto ainavas, augsnes un ūdens resursu
ietekmējumu.</p>
<p>Četri projekti attiecas uz <b>tīrām
tehnoloģijām</b>. Pirmais projekts paredz samazināt pārtikas
apstrādes radīto vides ietekmējumu tīrīšanas
operāciju laikā, kad parasti tiek patērēts liels ūdens
daudzums un tas ir saistīts ar piesārņotiem
notekūdeņiem; projekts paredz tradicionālo ķīmisko
dezinfekcijas līdzekļu vietā izmantot ozonu.</p>
<p>Otrais projekts demonstrēs, kā no tehniskā, ekonomiskā un
vides viedokļa iespējams atgūt enerģiju no
pildizgāztuves biogāzes, izmantojot mikroturbīnas un
sērūdeņraža un siloksāna bioloģisko
likvidēšanu.</p>
<p>Trešais projekts paredz būvēt izmēģinājuma
uzņēmumu, lai samazinātu gaistošo organisko savienojumu
(GOS) emisiju gaisā. Sistēma paredzēta izmantošanai
uzņēmumos, kuri virsmas attīrīšanai izmanto
šķīdinātājus, un tādējādi varēs
samazināt gaistošo organisko savienojumu emisiju līdz vienai
piektdaļai no attiecīgajā direktīvā noteiktās
limita<sup><b><a name="fnB6" href="#fn6">[6]</a></b></sup>.</p>
<p>Ceturtais projekts demonstrēs, kā enerģiju no saules
baterijām var efektīvi uzglabāt kā ūdeņradi un
vēlāk izmantot dzinējos ar kurināmā elementu,
apgaismošanai vai dzesēšanai. </p>
<p>Seši projekti attiecas uz <b>atkritumu apsaimniekošanu</b>. Viens
projekts samazinās fermās saražoto cūku mēslu
radīto vides ietekmējumu Valensijas kopienas Los Seranos
reģionā. Atkritumu noārdīšanai un
pārveidošanai par organisko mēslojumu izmantos insekti.</p>
<p>Otrs projekts paredz samazināt tekstilrūpniecības atkritumu
apjomu, izveidojot kopēju procedūru atkritumu
apsaimniekošanai.</p>
<p>Trešais projekts izstrādās izmēģinājuma
uzņēmumu Baenas pilsētā (Andalūzijā), lai
olīveļļas ražošanas procesā radušos
šķidros atkritumus pārveidotu par blakusproduktiem ar pievienotu
vērtību. </p>
<p>Ceturtais projekts samazinās kanalizācijas
attīrīšanas iekārtu nosēdumu radīto vides
ietekmējumu, izveidojot piemērotu apsaimniekošanas un
pārstrādes tehnoloģiju.</p>
<p>Piektā projekta mērķis ir samazināt zivsaimniecības
atkritumu radīto negatīvo vides ietekmējumu; projekts ieteiks
efektīvu un integrētu atkritumu apsaimniekošanas un
pārstrādes praksi nozares saražoto atkritumu pārstrādei
un samazināšanai.</p>
<p>Pēdējais projekts demonstrēs jauna jaudīga procesa
tehniskās un ekonomiskās iespējas atdalīt augstas
tīrības metāla sakausējumus (&gt;90 %). Procesu
izmanto, lai atdalītu dzelzi, alumīniju un smagos metālus no
nolietotiem transportlīdzekļiem un tādējādi
atkārtoti varēs izmantot metālus jaunos dzinējos
automobiļu nozarē.</p>
<p><b>Zviedrija — 2 projekti</b></p>
<p>Abi projekti paredzēti, lai mazinātu <b>saimnieciskās
darbības radīto vides ietekmējumu</b>.<b> </b>Pirmais projekts
demonstrēs novitāti — nepārtraukta reaktora
tehnoloģiju, kuras pamatā ir ART&reg; (Advanced Reactor Technology
— progresīva reaktoru tehnoloģija) un kuru paredzēts
izmantot ilgtspējīgai ražošanai ķīmijas
nozarē. </p>
<p>Otrais projekts samazinās siltumnīcas gāzu emisijas, jo tas
paredz testēt un demonstrēt, kā lielas noslodzes
transportlīdzekļu darbināšanai tiek izmantots
dimetilēteris (DME). DME degviela ir gandrīz CO<sub>2</sub>
neitrāla un tādēļ tā ir daudzsološa
alternatīva uz naftas bāzētajai degvielai.</p>
<p><b>Apvienotā Karaliste — 10 projekti</b></p>
<p>Četri AK projekti attiecas uz <b>atkritumu apsaimniekošanu</b>.
Pirmā projekta mērķis ir demonstrēt progresīvu
ultraaugsta spiediena ūdens tehnoloģiju izmantošanu lietotu riepu
pārstrādāšanai.</p>
<p>Otrais projekts demonstrēs novitāti — tehnoloģiju stikla
atkritumu plūsmu pārstrādei; tā kā patlaban tās
nav piemērotas vairumam stikla apstrādes procesu, tās
nokļūst pildizgāztuvēs.</p>
<p>Atkritumu novēršanas projekts demonstrēs, ka tā
saucamā enzīmu hidrolīze ir drošs un bioloģiski
draudzīgs veids kanalizācijas nosēdumu attīrīšanai
atkārtotai izmantošanai.</p>
<p>Ceturtā projekta mērķis ir samazināt nesterilu
ārstniecības atkritumu nokļūšanu
pildizgāztuvēs un sekmēt to kā izejvielu izmantošanu
pārstrādātos produktos.</p>
<p>Divi projekti paredz mazināt <b>saimnieciskās darbības
radīto vides ietekmējumu</b>. Viens projekts demonstrēs, kā
efektīvi pārstrādāt ūdeni, izmantojot jaunu reaktoru
notekūdeņu aerobai apgūšanai. </p>
<p>Otrā projekta mērķis ir atkārtoti izmantot
bijušās rūpniecības un apbūves teritorijas, lai
audzētu biomasas enerģijas ražu, atjaunotu bojāto zemi un
ražotu siltumu un enerģiju no atjaunojamiem enerģijas
avotiem.</p>
<p>Divi projekti attiecas uz <b>ūdens apsaimniekošanas
jautājumiem</b>. Viens projekts demonstrēs jaunu apstrādes
tehnoloģiju, ar kuru formaldehīdu, ko izmanto līmes, koka
produktu, konservantu u.c. produktu ražošanai, pārvērš
netoksiskā cukurā. Projekta mērķis ir par 100 %
samazināt formaldehīdu notekūdeņos, kas ieplūst AK
Severnas upes grīvā.</p>
<p>Otrs projekts attiecas uz preventīviem pasākumiem
attiecībā uz lauksaimniecības radīto nitrātu
piesārņojumu virszemes ūdeņos, panākot izmaksu
efektīvu nitrātu piesārņojuma samazinājumu par vismaz
85 %.</p>
<p>Viens projekts paredz izstrādāt un apsaimniekot kvalitatīvu
<b>pilsētas vidi </b>upju koridoru lietotājiem un
ieinteresētajām personām.</p>
<p>Pēdējais projekts attiecas uz <b>preču un pakalpojumu
radīto vides ietekmējumu</b> un koncentrējas uz potenciālo
siltumnīcu integrāciju citās ēkās, piem., biroju
ēkās. Projekts demonstrēs, kādu labumu no vides
viedokļa dod ilgtspējīgu siltumnīcu un būvju
sistēmu projektēšana, celtniecība un operāciju
vadīšana un kā iespējams samazināt šādās
siltumnīcās ražoto dārzkopības produktu radīto
vides ietekmējumu.</p>
<hr><p><sup><b><a name="fn1" href="#fnB1">[1]</a></b></sup> Eiropas Parlamenta un
Padomes 2000. gada 23. oktobra Direktīva 2000/60/EK, ar ko nosaka
Kopienas rīcību ūdens resursu politikas jomā
<br><sup><b><a name="fn2" href="#fnB2">[2]</a></b></sup><b> </b>Eiropas
Parlamenta un Padomes 2003. gada 27. janvāra<b>
</b>Direktīva 2002/96/EK par elektrisko un elektronisko iekārtu
atkritumiem</p>
<p><sup><b><a name="fn3" href="#fnB3">[3]</a></b></sup> Eiropas Parlamenta un
Padomes 2003. gada 27. janvāra Direktīva 2002/95/EK, ar kuru
tiek aizliegts izmantot atsevišķas bīstamas vielas
elektriskās un elektroniskās iekārtās </p>
<p><sup><b><a name="fn4" href="#fnB4">[4]</a></b></sup> Eiropas Parlamenta un
Padomes 2000. gada 18. septembra Direktīva 2000/53/EK par
nolietotiem transportlīdzekļiem
<br><sup><b><a name="fn5" href="#fnB5">[5]</a></b></sup> Eiropas Parlamenta un
Padomes 2002. gada 25. jūnija Direktīva 2002/49/EK par vides
trokšņa novērtēšanu un uzraudzību
<br><sup><b><a name="fn6" href="#fnB6">[6]</a></b></sup> Padomes 1999. gada
11. marta Direktīva 1999/13/EK par gaistošu organisko savienojumu
emisijas ierobežošanu no organiskiem
šķīdinātājiem noteiktos darbības veidos un
iekārtās</p>


