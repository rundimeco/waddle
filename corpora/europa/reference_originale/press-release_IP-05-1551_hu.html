					<p align="right"><b>IP/05/1551</b></p>
<p align="right">Brüsszel, 2005. december 8.</p>
<h1>
<a name="Heading4"></a><b>Az Európai Bizottság
felhasználóbarátabbá teszi a halászati
szabályokat</b></h1>
<p><b><i>A mai napon az Európai Bizottság újabb nagy
lépést tesz annak érdekében, hogy egyszerűbbé
tegye a Közös Halászati Politika (CFP)keretébe tartozó
intézkedéseket azáltal, hogy elfogad egy, a 2006-2008-ig
tartó időszakra szóló cselekvési tervet a
halászati joganyag egyszerűsítésére és
tökéletesítésére.  A terv annak az átfogó
bizottsági folyamatnak a része, amelynek célja a jobb
szabályozás elősegítése. A Bizottság
részletes javaslatokat fogalmazott meg a Tanácsnak a közös
halászati politika egyszerűsítésére vonatkozó
következtetései, valamint a tagállamokkal és a
halászati ágazattal folytatott kiterjedt konzultációs
folyamat alapján.  A terv a következő három évre egy
sor, két kulcsterületre – a védelemre és az
ellenőrzésre – vonatkozó elsődleges
kezdeményezést határoz meg. Ez az első ilyen, a
Bizottság által elfogadandó ágazati cselekvési terv,
ami nemcsak a halászati ágazatban, hanem általában az
európai törvényhozásban jelöli ki az utat az
egyszerűsítési stratégia konkrét
alkalmazására.</i></b></p>
<p>„Ez a cselekvési terv valamennyi érdekelt fél
hozzájárulásával gazdagodott, akik mind
egyértelműbb és egyszerűbb halászati
intézkedéseket szeretnének. Ha könnyebb megérteni az
intézkedéseket, akkor alkalmazni és figyelemmel kísérni
is könnyebb lesz azokat, ami valamennyi érintett munkáját
megkönnyíti. Ez a kezdeményezés egyértelmű
bizonyítéka a Bizottság elkötelezettségének az
áttekinthetőbb szabályozás iránt”, mondta Joe
Borg, a halászati és tengerészeti ügyek európai
biztosa.   </p>
<p>A CFP egyszerűsítési céljai a következők: </p>
<ul>
<li>a jogszabályok világos és egyértelmű
szövegezésének biztosítása; </li>
<li>annak biztosítása, hogy mind a halászok, mind a nemzeti
adminisztrációt végzők tömör és könnyen
érthető formában férjenek hozzá a számukra
szükséges információkhoz, valamint, hogy</li>
<li>a munkateher csökkentése, amely jelenleg az indokolatlanul
bonyolult szabályozás következtében az érdekeltek e
két csoportjának vállára nehezedik. </li></ul><p>E
célból, valamint az iránti
elkötelezettségéből, hogy biztosítsa valamennyi új
jogszabály és jelenleg felülvizsgálat alatt álló
eszköz e kritériumoknak való jövőbeni
megfelelését, a Bizottság számos átdolgozásra
és felülvizsgálatra szoruló jelenleg hatályos
jogszabályt nevezett meg. Ez olyan eszközöket tartalmaz, amelyek
a következőkkel foglalkoznak: teljes kifogható mennyiségek
(TAC) és halászati erőforrások; technikai
intézkedések a kis halak védelmére; adatgyűjtés
és kezelés; megfigyelési intézkedések, belértve a
számítógépes megfigyelési rendszereket; a
jelentéstétételre vonatkozó kötelezettségek;
valamint a közösségi vizeken kívüli halászati
engedélyek. A védelemre és az ellenőrzésre való
összpontosítás révén a Bizottság a
munkakörülmények javulását reméli mind a
halászok, mind a halászati ágazatban dolgozó
köztisztviselők számára, ezáltal
ösztönözve a közös halászati politika
végrehajtásának hatékony, eredményes és
áttekinthető végrehajtását. </p>
<p>Ez az egyszerűsítési és
tökéletesítési folyamat együtt jár a
Bizottságnak azon törekvésével, hogy javítsa a
véleménycserét a halászati ágazat valamennyi
érdekelt szereplőjével. Következésképpen a
cselekvési terv különleges vállalásokat foglal
magában a minél korábbi és kiterjedtebb
véleménycserére, valamint a szereplők szélesebb
körű bevonására nemcsak a politika
kialakításába, hanem annak biztosítására, hogy
elsősorban a halászok tökéletesen ismerjék a jogaikat
és kötelezettségeiket. </p>
<p>A cselekvési terv megerősíti a Bizottság egyéb
kezdeményezéseit, a CFP-re vonatkozó újabb
kezdeményezéseket is beleértve, vagyis: egy többéves
védelmi stratégia elfogadását; védelmi
intézkedések tervezését a régió vagy a
halászat által; a halászat, valamint a kutatási és
adatgyűjtési környezet közötti jobb
együttműködést, valamint a fejlett technológiák
– köztük az IT-rendszerek – kiterjesztését az
ellenőrzésre, a megfigyelésre és a jelentésre. </p>
<p>A tervben foglalt részletes javaslatok közül számos
azokból az általános elvekből fakad, amelyeknek
megvalósítását a Bizottság már megkezdte az
új jogszabályok alkotása során. Így például a
„Javaslatok a 2006. évi teljes kifogható mennyiségekre
és kontingensekre a Balti-tengeren” elkülönül az
egyéb közösségi vizekre vonatkozó általános
TAC- és kontingens-javaslattól, és így az éves TAC-
és kontingenseljárás megkezdésének szokásos
időpontjánál egy hónappal korábban került a
Tanács asztalára. Hasonlóképpen, a Balti-tengerre
vonatkozó technikai intézkedésekről szóló
legutóbbi javaslat illusztrálja, hogy mit lehet elérni a
gyakorlatban, ha valamennyi érintett fél elkötelezett abban, hogy
az egyszerűsítés terve megvalósuljon. </p>
<p>A 2006-2008-as cselekvési terv ambiciózus munkaprogramot
kínál a Bizottság és partnerei számára az
elkövetkező három év folyamán. A gyakorlatba
átültetve fontos előrelépést tesz majd a
közös halászati politika irányába, amelyet nem csak
könnyebb lesz megérteni és végrehajtani, hanem nagyobb
valószínűséggel tölti be kettős célját:
az egészséges halállományon és tengeri környezeten
nyugvó jövedelmező és fenntartható halászati
ágazat megvalósulását.</p>

