					<p align="right"><b>IP/07/158</b></p>
<p align="right">Bruxelles, 8 februarie 2007</p>
<h1>
<a name="Heading4"></a><b>Consumatori: </b><b>Comisia
acţionează în vederea impulsionării încrederii în
lumea digitală</b></h1>
<h2>
<a name="Heading7"></a><b><i>Astăzi, prin adoptarea cărţii verzi
a Comisiei Europene cu privire la revizuirea normelor în vigoare, s-a dat
un nou impuls major reexaminării fundamentale a normelor de bază ale
UE în domeniul protecţiei consumatorului – incluzând
garanţiile, returnările, perioadele de gândire – cu scopul
de a adapta aceste norme la o lume digitală aflată în schimbare
rapidă. Cheltuielile consumator</i></b><b><i>ilor (gospodării şi
instituţii fără scop lucrativ) reprezintă un total de 58%
din PIB-ul UE. Încrederea consumatorului este factorul cheie care
determină cum şi când cheltuie consumatorii în diferite
sectoare ale economiei. Toate datele arată că, în lumea
digitală şi cea online, consumatorii nu se simt „în largul
lor”, astfel încât să profite pe deplin de potenţialul
acesteia. Doar o mică parte – 6% dintre consumatorii UE –
cumpără online din alte ţări. Pe baza reacţiilor la
cartea verde, Comisia tinde să impulsioneze încrederea consumatorilor
în piaţa unică a UE printr-un set de norme unic şi simplu,
care dă posibilitatea consumatorilor de a-şi cunoaşte drepturile,
de a face alegerea bună şi de a beneficia de o protecţie
adecvată în cazul apariţiei unor probleme. Normele juridice clare
vor încuraja şi agenţii economici, în special IMM-urile
să se aventureze dincolo de graniţe pentru a exploata potenţialul
de integrare al sectorului pieţei de vânzare cu amănuntul. Cartea
verde invită părţile interesate să formuleze comentarii
şi conţine peste 28 de propuneri concrete (în cuprinsul a 8
directive) pentru posibile noi acţiuni.   </i></b></h2>
<p>„Este nevoie să se acţioneze urgent, lumea se mişcă
atât de repede şi Europa riscă să rămână
în urmă”, a spus Meglena Kuneva, noul Comisar UE pentru
protecţia consumatorilor, cu ocazia primei sale conferinţe de
presă la Bruxelles. „Avem nevoie de o revizuire radicală a
normelor privind consumatorii. În momentul de faţă, consumatorii
nu beneficiază de tranzacţii online echitabile, iar regulile complexe
reprezintă o frână în calea ideilor strălucite în
domeniul afacerilor ale noii generaţii. Trebuie să găsim
soluţii noi pentru aceste noi provocări. Se pune întrebarea
dacă ne putem permite să avem 27 de mini-pieţe online în
Europa, privând astfel consumatorii de posibilitatea de a alege, de
oportunităţi şi de preţuri competitive. Este necesar să
inspirăm un nou sentiment de încredere pentru consumatori în
lumea achiziţiilor electronice, astfel încât aceasta să
devină un spaţiu comercial sigur.  Regulile jocului s-au schimbat,
este timpul ca politicile pentru consumatori să acţioneze.” </p>
<p><b>Situaţia actuală</b></p>
<p>Date recente arată că în fiecare an sute de plângeri cu
privire la achiziţiile electronice din alte ţări ajung la
Centrele Europene pentru Consumatori (ECC), în fruntea listei
aflându-se probleme precum livrări neefectuate, livrări
întârziate, perioade de gândire, returnări de bunuri şi
rambursări. </p>
<p><b>Domenii de acţiune</b></p>
<p>Normele în vigoare au deservit consumatorii, însă acestea au
evoluat pe o perioadă de 15-20 de ani. Există un adevărat mozaic
de diferite norme naţionale, la care se adaugă într-o
măsură diferită, în funcţie de ţară, normele
de bază ale UE.  De asemenea, există o serie de noi provocări
în lumea online, care nu sunt abordate eficient, şi astfel
consumatorii nu beneficiază de o tranzacţie echitabilă, iar
mediul de afaceri se confruntă cu un labirint de norme complexe.  </p>
<p>Cartea verde lansează o consultare referitoare la acţiunile
posibile privind 28 de aspecte, printre care:   </p>
<ul>
<li>Consolidarea <b>noţiunii de livrare pentru achiziţionări din
alte ţări </b>(domeniul cel mai vast de plângeri ale
cumpărătorilor online) prin întărirea protecţiei
acordate consumatorilor şi sporirea clarităţii asupra drepturilor
lor cu privire la livrarea întârziată, livrarea neefectuată
şi livrarea parţială.  </li>
<li>Clarificarea şi simplificarea <b>regulilor de returnare a produselor
</b>– standardele actuale ale UE diferă mult de la notificarea
vânzătorului prin e-mail până la obligaţia de a folosi
serviciul de corespondenţă recomandată. </li>
<li>De asemenea, stabilirea unor norme comune cu privire la <b>dreptul şi
costurile de returnare a bunurilor </b>– măsurile actuale
variază de la gratuitate până la suportarea de către
consumator a cheltuielilor de returnare a produselor.</li>
<li>Simplificarea prin <b>norme comune a despăgubirilor pentru consumatori.
</b>În momentul de faţă se poate recurge la reducerea
preţului sau rezilierea contractului doar dacă repararea sau
înlocuirea sunt imposibile sau disproporţionate. Pentru consumatori
este dificil, în special de la distanţă, să estimeze ca
fiind întemeiate argumentele unui vânzător cu privire la
disproporţionalitatea anumitor despăgubiri.  Cartea verde are în
vedere un sistem prin care consumatorii pot alege liber între
modalităţile de despăgubire.</li>
<li>Clarificarea, prin standarde comune ale UE, a normelor privind
<b>„perioada de gândire” </b>- dreptul dumneavoastră de a
trimite înapoi un anumit produs în decursul unei perioade de timp
dacă vă răzgândiţi şi vă decideţi
că nu doriţi acel produs.  </li>
<li>Mai sunt şi alte probleme care trebuie rezolvate. Garanţiile
şi drepturile referitoare la <b>produse ar trebui</b> <b>extinse la anumite
servicii? </b>Consumatorul care cumpără un CD de la un magazin are o
garanţie dacă acesta nu funcţionează, în timp ce
consumatorul care descarcă muzică de pe internet nu beneficiază
de aceeaşi protecţie. Normele ar trebui clarificate şi pentru a
pune capăt nesiguranţei cu privire la excepţia referitoare la
„bunurile la mâna a doua vândute la licitaţii
publice” din directiva actuală privind vânzările.
</li></ul><p><b>Etape următoare</b></p>
<p>Consultarea cu privire la „Cartea verde privind revizuirea acquis-ului
în domeniul protecţiei consumatorilor” va dura trei luni. 
În această perioadă comisarul pentru protecţia
consumatorilor va continua consultarea „pe teren” şi se va
întâlni cu o gamă largă de părţi interesate
– de la grupuri de femei la consumatori în vârstă,
organizaţii ale consumatorilor, IMM-uri, membrii ai Parlamentului European,
guvernele statelor membre şi importanţi comercianţi cu
amănuntul.  Ulterior vor fi prezentate propuneri pentru iniţiative
specifice – de reglementare sau altele – pentru remedierea
problemelor şi deficienţelor existente. </p>
<p>A se vedea <a
href="http://europa.eu/rapid/pressReleasesAction.do?reference=MEMO/07/48&format=HTML&aged=0&language=EN&guiLanguage=fr">MEMO/07/48</a>
pentru informaţii suplimentare cu privire la drepturile UE de bază ale
consumatorilor şi la cele mai des întâlnite plângeri.   </p>

