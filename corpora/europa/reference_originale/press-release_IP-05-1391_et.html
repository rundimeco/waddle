					<p align="right"><b>IP/05/1391</b></p>
<p align="right">Brüssel, 9. november 2005</p>
<h1>
<a name="Heading4"></a><b>Komisjon soovitab anda endisele Jugoslaavia
Makedoonia vabariigile kandidaatriigi staatus</b></h1>
<p><b><i>Täna võttis Euroopa Komisjon vastu
arvamuse</i><sup><a name="fnB1" href="#fn1">[1]</a></sup><i> endise Jugoslaavia
Makedoonia vabariigi Euroopa Liidu liikmeks saamise taotluse kohta. Komisjon
soovitab nõukogul anda endisele Jugoslaavia Makedoonia vabariigile
kandidaatriigi staatus. Komisjon on seisukohal, et läbirääkimisi
Euroopa Liidu liikmeks saamise üle tuleks alustada endise Jugoslaavia
Makedoonia vabariigiga siis, kui kõnealune riik on liikmesuskriteeriumid
teatavas ulatuses täitnud. </i></b></p>
<p>Endine Jugoslaavia Makedoonia vabariik esitas taotluse ELi liikmeks saamiseks
<br>22. märtsil 2004. Täna võttis komisjon vastu arvamuse selle
taotluse kohta. </p>
<p>Arvamust esitades ütles laienemisvolinik Olli Rehn: „Täna,
kõigest mõni aasta pärast ulatuslikku julgeolekukriisi, on endine
Jugoslaavia Makedoonia vabariik stabiilne demokraatia ja funktsioneeriv
paljurahvuseline riik. See on märkimisväärne saavutus. Samuti on
riik teinud suuri edusamme Euroopa integratsiooni suunas. Komisjon tervitab neid
edusamme ja soovitab nõukogul anda riigile kandidaadi staatus."</p>
<p>Kandidaatriigi staatus tähendab ELi ja liikmesuse poole pürgiva
riigi vaheliste tihedamate suhete poliitilist tunnistamist. Komisjon on
seisukohal, et läbirääkimisi Euroopa Liidu liikmeks saamise
üle tuleks alustada endise Jugoslaavia Makedoonia vabariigiga siis, kui
kõnealune riik on liikmesuskriteeriumid teatavas ulatuses täitnud.
</p>
<p>Endine Jugoslaavia Makedoonia vabariik on ELi liikmesuse poliitiliste
kriteeriumide täitmisel üsna suurt edu saavutanud. Riigis on toimiv
demokraatia ja stabiilsed institutsioonid, mis üldjuhul tagavad
põhiõiguste austamise. Väga oluliseks sammuks on olnud Ohridi
raamlepingu rakendamine, mis sõlmiti augustis 2001, et teha lõpp
riigis kujunevale väga tõsisele poliitilisele ja julgeolekukriisile. 
Kõik asjaomased pooled on üles näidanud vankumatut
pühendumust ja teinud märkimisväärseid jõupingutusi.
See on avanud tee integreeritud paljurahvuselise ühiskonna
ülesehitamiseks ja stabiilsuse tagamiseks riigis, luues nõnda
positiivse atmosfääri ELiga integreerumiseks. </p>
<p>Siiski tuleb riigil teha veel jõupingutusi, et kindlustada
õigusriiki, viia ellu kohtu- ja politseireform, muuta korruptsioonivastane
võitlus tõhusamaks ja parandada valimisprotsessi.</p>
<p>Endine Jugoslaavia Makedoonia vabariik on astunud olulisi samme toimiva
turumajanduse kehtestamise suunas. Siiski on veel vaja palju ära teha, et
riik võiks toime tulla Euroopa Liidus valitseva konkurentsisurve ja
turujõududega. Suurema majanduskasvu ja konkurentsivõime saavutamiseks
tuleb ettevõtluskliimat parandada ning riik peab muutuma sise- ja
välisinvestorite jaoks atraktiivsemaks.</p>
<p>Endine Jugoslaavia Makedoonia vabariik on teinud
märkimisväärseid jõupingutusi oma õigusaktide
ühtlustamisel ELi normidega, eelkõige siseturu ja kaubanduse
valdkonnas. Ent siiski on riigil õigusaktide rakendamise ja täitmise
tagamise näol ees ränk proovilepanek. Üldkokkuvõttes on
haldus- ja kohtuorganite suutlikkus mitmes valdkonnas endiselt nõrk.</p>
<p>Komisjon jälgib tähelepanelikult olukorda endises Jugoslaavia
Makedoonia vabariigis kõikides valdkondades. Ta esitab nõukogule riigi
edusammude kohta aruande 2006. aasta lõpuks.</p>
<hr><p><sup><b><a name="fn1" href="#fnB1">[1]</a></b></sup> Arvamuses
analüüsitakse riigi võimekust täita Euroopa Ülemkogu
1993. aasta Kopenhaageni istungjärgul kehtestatud kriteeriume ja
Lääne-Balkani riikide stabiliseerimis- ja assotsieerimisprotsessiks
seatud tingimusi.</p>


