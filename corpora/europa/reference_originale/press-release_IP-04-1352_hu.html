					<p align="right"><b>IP/04/1352</b></p>
<p align="right">Brüsszel, 2004. november 10.</p>
<h1>
<a name="Heading4"></a><b>Az EU határain kívül is
erősíti a küzdelmet a szerzői jogi kalózkodás
és a hamisítás ellen</b></h1>
<p><b><i>Az Európai Bizottság a szerzői jogi kalózkodás
és a hamisítás növekedésének
megállításáért tett erőfeszítések
részeként stratégiát fogadott el a szellemi tulajdonjogok
harmadik országokban történő
érvényesítése érdekében. A cselekvési terv a
hatályos szellemi tulajdonjogi törvények nyomatékos és
hatékony végrehajtására és
érvényesítésére irányul. Célja azon
országok azonosítása, ahova a végrehajtási
intézkedéseknek kiemelten irányulniuk kell. Nagy hangsúlyt
kap majd a harmadik országoknak a hamisítás elleni küzdelem
terén nyújtandó technikai együttműködés
és segítségnyújtás, ugyanakkor a Bizottság
készen áll a rendszeres jogsértésben érintett
országok ellen minden két- és többoldalú szankciót
is igénybe venni. A Bizottság ösztönzi azt a
törekvést, hogy a harmadik országbeli felhasználók
és fogyasztók figyelmét a kérdésre
irányítsák, és támogatja az állami és
magánszféra között a végrehajtást célzó
vegyes partnerségek kialakítását. </i></b></p>
<p>Pascal Lamy, az EU kereskedelmi biztosa elmondta: „A szerzői jogi
kalózkodás és a hamisítás továbbra is
évről évre növekszik, szinte iparággá vált,
amelyet egyre inkább bűnszervezetek irányítanak. Ez
súlyos gondot jelent a számunkra, de az olyan harmadik országok
számára is, amelyek társaságai szintén
kárvallottjai saját szellemi tulajdonjogaik
megsértésének.” Majd hozzátette: „A
hamisítványok némelyike, mint például a
gyógyszerek és élelmiszerek kifejezett veszélyt jelentenek a
népesség számára, mások pedig az EU leginkább
innovatív ágazataiból származó alkotások jogtalan
felhasználásával azok fennmaradását ássák
alá.  Új szellemi tulajdonjogi jogszabályt elfogadni egy dolog.
Mást jelent azonban a végrehajtásához szükséges
megfelelő eszközök kialakítása. Most ez utóbbit
tekintjük kiemelt feladatunknak”.</p>
<p>Az EU határain túl, világszerte űzött szellemi
tulajdonjogi jogsértések szintjének csökkentését
célzó új stratégia lefekteti az Európai Bizottság
számára az elkövetkező évekre szóló
irányelveket. A stratégia ésszerű folytatása az EU
által az utóbbi időben tett azon kezdeményezéseknek,
amelyek a probléma EU-n belüli és az EU határain való
kezelését célozzák. </p>
<p>Az EU-nak nem szándéka újra feltalálni a kereket,
mindössze azt kívánjuk megmutatni, hogy többet és
jobban szeretnénk működni egy olyan területen, ahol nem
elegendő a jogszabályok elfogadása. Alapvetően fontos, hogy
harmadik országok a WTO-n belül és a kétoldalú
megállapodásokban tett vállalásaikon kívül
valódi hajlandóságot mutassanak arra, hogy a
problémával saját határaikon, bíróságaikon
és utcáikon is foglalkozzanak. </p>
<p>A magunk részéről biztosítanunk kell, hogy a
jogtulajdonosok hatékony védelmet élvezzenek tulajdonuk jogtalan
felhasználásával, állampolgáraink pedig a szerzői
jogi kalózkodással és a hamisítással szemben.</p>
<p>A stratégia részletesen az alábbiakat foglalja
magában:</p>
<ul>
<li>1. Kiemelt országok azonosítása: az EU fellépése a
szellemi tulajdonjogi jogsértések tekintetében legnagyobb gondot
jelentő országokra irányul. Az országok
azonosítása rendszeres felmérés alapján
történik majd, amelyet a Bizottság valamennyi érintett
fél körében végez. </li>
<li>2. Figyelemfelkeltés: olyan kezdeményezések
támogatása, amelyek azt célozzák, hogy a
nyilvánosság figyelme ráirányuljon a hamisítás
következményeire (külföldi befektetések és
technológiaátadás elveszítése,
egészségügyi kockázatok, szervezett
bűnözéssel való kapcsolat stb.), valamint az
Útmutató a szellemi tulajdonjogok
érvényesítéséhez című kiadvány
rendelkezésre bocsátása az érintett harmadik országok
nyilvánossága és hatóságai számára.</li>
<li>3. Politikai párbeszéd, ösztönzések és
technikai együttműködés: biztosítani azt, hogy a
harmadik országoknak nyújtott technikai
segítségnyújtás a szellemi tulajdonjog
érvényesítésére irányuljon,
különösen a kiemelten kezelt országokban; eszmecsere és
kölcsönös tájékoztatás a technikai
együttműködés más alapvetően fontos
részvevőivel – mint például a Szellemi Tulajdonjogi
Világszervezet, az Egyesült Államok vagy Japán – a
párhuzamos erőfeszítések elkerülése és a
helyes gyakorlat megosztása céljából. </li>
<li>Szellemi tulajdonjogi eljárások a többoldalú
(beleértve a szellemi tulajdonjog kereskedelmi aspektusaival (TRIP)
foglalkozó), két régió közötti és
kétoldalú megállapodások keretében: az
érvényesítéssel kapcsolatos aggályoknak a
korábbinál szisztematikusabb felvetése a megállapodások
keretén belül; konzultáció folytatása a kereskedelmi
partnerekkel a WTO TRIPs Tanácsán belüli kezdeményezés
indítása céljából, riadóztatás a
fokozódó probléma miatt, az okok megállapítása
és a megoldásra vonatkozó javaslatok kidolgozása, a
kétoldalú megállapodások szellemi tulajdonjog
végrehajtására vonatkozó cikkeinek
megerősítése.</li>
<li>5. Jogviták rendezése – szankciók: emlékeztetni
arra, hogy a jogtulajdonosok a szellemi tulajdonjog kereskedelmi aspektusainak
megsértése esetén a kereskedelmi korlátozásokról
szóló rendelethez, illetve a kétoldalú
megállapodásokhoz folyamodhatnak; emlékeztetni arra, hogy a
szellemi tulajdonjogi védelem kötelező szabványainak be nem
tartása esetén a jogviták WTO-n belüli rendezésén
kívül lehetőség van a kétoldalú
megállapodásokban foglalt vitarendezési eljárások
igénybevételére is.</li>
<li>6. Az állami és a magánszféra közötti vegyes
partnerségek kialakítása: az érintett harmadik
országokban működő helyi szellemi tulajdonjogi
hálózatok támogatása, illetve ezekben való
részvétel; a bizottsági szolgálatok által már
létrehozott eljárások igénybevétele (szellemi
tulajdonjogi ügyfélszolgálat és innovációs
közvetítő központok) a jogtulajdonosokkal és az
egyesületekkel való kölcsönös
tájékoztatás céljából; támaszkodni a
szerzői jogi kalózkodás és a hamisítás elleni
küzdelemben nagy aktivitást mutató társaságokkal
és egyesületekkel folytatott
együttműködésre.</li></ul><p>További
információ az alábbi internetes oldalakon
található:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

