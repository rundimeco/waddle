					<p align="right"><b>IP/05/231</b></p>
<p align="right">Brussell, it-2 ta’ Marzu 2005</p>
<h1>
<a name="Heading4"></a><b>Il-Kummissjoni se tikkonsulta fuq politika
marittima futura ta’ l-Unjoni</b></h1>
<p><b><i>Il-Kummissjoni Ewropea ħabbret illum id-deċiżjoni
tagħha li tniedi proċess ta’ konsultazzjoni fuq politika
marittima futura għall-Unjoni. F’komunikazzjoni ppreżentata
flimkien mill-President José Manuel Barroso u l-Kummissarju Joe Borg,
il-Kummissjoni tfiehem ir-raġunijiet għal din l-inizjattiva.
Il-komunikazzjoni tgħid li l-kontribuzzjoni li l-baħar jagħti
għall-għajxien u l-benessri tagħna hija konsiderevoli, kif huwa
wkoll il-potenzjal li joffri għat-tkabbir ekonomiku. L-isfida hija li nkunu
żguri li nagħmlu l-aħjar użu minn dan il-potenzjal
b’mod sostenibbli. Strateġija integrata tgħin biex jiġu
evitati konflitti u biex tisfrutta bl-aħjar mod is-sinerġiji bejn
l-attivitajiet tal-baħar ħalli jitkabbar il-potenzjal ekonomiku
tagħhom u jiġi mħares l-ambjent. Tinkoraġġixxi wkoll
aktar parteċipazzjoni ta’ dawk interessati, u l-partijiet kollha
kkonċernati jkunu jistgħu jikkunsidraw il-baħar bħala
entità waħda kif ukoll jifhmu l-implikazzjonijiet fuqu ta’ kull
sett ta’ attivitajiet. Grupp ta Ħidma, li jiġbor fi ħdanu
l-Kummissarji responsabbli mill-politika rrelatata mal-baħar u li huwa
ppresedut mill-Kummissarju Borg, se jipprepara karta ta’ konsultazzjoni
fuq politika marittima futura għall-Unjoni. Il-pubblikazzjoni ta’ dan
id-dokument, li hija prevista għall-ewwel nofs tas-sena d-dieħla, se
tniedi eżerċizzju wiesa' ta’ konsultazzjoni dwar
għażliet possibbli għal politika marittima għall-Unjoni.
Il-Kummissjoni imbagħad se teżamina l-kontribuzzjonijiet kollha u
tiddeċiedi liema għamla u forma għandha tieħu l-politika
l-ġdida qabel ma jiġu ppreparati proposti f’din
id-direzzjoni</i></b></p>
<p>Il-President Barroso stqarr: "L-imgħoddi, il-preżent u
l-ġejjieni ta' l-Ewropa huma ankrati fl-oċeani u l-ibħra. Ikun
biss jekk aħna nieħdu ħsiebhom li l-oċeani u l-ibħra
jkunu jistgħu jaqdu lilna u lill-ġenerazzjonijiet li ġejjin.
Politika marittima ta' l-UE tista' tgħinna nilliberaw il-potenzjal enormi
ta' tkabbir li għandha l-Ewropa, filwaqt li nħarsu l-ambjent ta'
l-ibħra tagħna. Permezz tal-ġestjoni responsabbli
tar-riżorsi marittimi komuni tagħna, l-oċeani u l-ibħra
jistgħu jibqgħu għajn ta' prosperità u ta' pjaċir
għal kulħadd fl-Ewropa għal snin twal fil-ġejjieni."</p>
<p>“B’politika marittima nkunu nistgħu nidentifikaw,
nikkoordinaw u nimplimentaw fl-Unjoni miżuri rrelatati mal-baħar hekk
li jkabbru bl-aħjar mod ir-riżultati ekonomiċi u rikreattivi
mogħtija mill-baħar, b’mod aktar parteċipattiv u
sostenibbli. Jiena ħerqan biex naħdem mal-kollegi tiegħi u
mal-partijiet interessati, pubbliċi u privati, fuq dan il-proġett
eċċitanti.” qal il-Kummissarju Joe Borg, li huwa responsabbli
għas-Sajd u l-Affarijiet Marittimi .</p>
<p>Il-President Barroso talab lis-Sur Borg biex “jidderiġi Grupp ta'
Ħidma fuq Politka ġdida Marittima bil-għan li titnieda
konsultazzjoni wiesgħa fuq Politika Marittima futura
għall-Unjoni”. Il-Kummissarji kkonċernati huma s-Sur Verheugen,
li huwa responsabbli mill-Intrapriża u l-Industrija, is-Sur Barrot:
it-Trasport, is-Sur Dimas: l-Ambjent, is-Sinjura Hübner: il-Politika
Reġjonali, is-Sur Potocnik: ir-Riċerka u s-Sur Pieblags,
l-Enerġija. Kummissarji oħra jistgħu wkoll jintalbu biex
jipparteċipaw meta d-diskussjonijiet ikollhom x’jaqsmu ma’
suġġetti rrelatati mal-portafolli tagħhom. Biex tiġi mfassla
l-karta ta’ konsultazzjoni, se jinkiseb l-għarfien minn firxa
ta’ oqsma tekniċi u ta’ politika.</p>
<p>Il-baħar huwa importanti ħafna għall-Unjoni. Għoxrin Stat
Membru għandhom kosta li bejniethom tinfirex sa kważi 70,000 km.
Kważi nofs il-popolazzjoni ta’ l-UE tgħix inqas minn 50 km 'l
bogħod mill-kosta. Ir-reġjuni marittimi tal-15-il Stat Membru
ta’ l-UE digà kienu jagħmlu aktar minn 40% tal- PGD. Il-bini
ta’ vapuri, il-portijiet, is-sajd u l-industriji ta’ servizzi
rrelatati bejniethom jimpjegaw 2.5 miljun ħaddiem (Ara l-<i>Fact sheets</i>
u l-<a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>
mehmuża)</p>

