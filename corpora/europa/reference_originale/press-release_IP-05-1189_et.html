					<p align="right"><b>IP/05/1189</b></p>
<p align="right">Brüssel, 27. september 2005</p>
<h1>
<a name="Heading4"></a><b>Parem õiguskorraldus: komisjon
võtab tagasi kolmandiku läbivaadatud ettepanekutest</b></h1>
<p><b><i>Euroopa Komisjoni parema õiguskorralduse algatus on nüüd
andnud tulemusi. Pärast 183 ELi õigusaktide ettepaneku
läbivaatamist, mille menetlus oli Euroopa Parlamendis ja nõukogus veel
pooleli, otsustas komisjon enam kui kolmandiku neist (68) kõrvale
jätta. Mõned ettepanekud olid vastuolus majanduskasvu soodustamist ja
töökohtade loomist käsitleva uue partnerluse eesmärkidega
(Lissabon) või ei vastanud parema õiguskorralduse nõuetele.
Ülejäänud aga ei edendanud õigusloomet või olid
lihtsalt aegunud. Praegune otsus on ainult üks osa komisjoni ulatuslikumast
algatusest vähendada bürokraatiat ja ülekorraldamist. Komisjon
püüab selle muudatusega tagada, et Euroopa õigusaktide kvaliteet
aitaks saavutada majanduskasvu soodustamist ja töökohtade loomist
käsitleva algatuse eesmärke. Järgmise sammuna esitab komisjon
oktoobris laiaulatuslikud ettepanekud, et lihtsustada kehtivaid ELi
õigusakte. Täpsema ülevaate saamiseks vt <a
href="/rapid/pressReleasesAction.do?reference=MEMO/05/340&format=HTML&aged=0&language=EN&guiLanguage=fr">MEMO/05/340</a>.</i></b></p>
<p>Euroopa Komisjoni president José Manuel Barroso: „<i>See algatus
näitab, et komisjon püüdleb kindlalt parema õigusloome
poole</i>.<i> Me oleme vaadanud läbi kõik menetluses olevad
õigusaktid ja jätnud kõrvale need, mida me ei vaja või
millega nõukogu ja parlament ei oleks kunagi nõus olnud. See
tähendab, et me saame oma jõupingutused suunata Euroopa jõukuse
suurendamisele ning muuta Euroopa kohaks, kus on hea elada ja töötada.
Kuid meil on veel lai tööpõld ees ning järgmiseks vaatame
läbi ka juba jõus olevad õigusaktid, et muuta need lihtsamaks ja
tõhusamaks.“</i></p>
<p>Asepresident Günter Verheugen lisas: „<i>See on alles algus.
Hakkame võitlema bürokraatia ja ülekorraldamisega igal tasandil.
Kuid see õnnestub üksnes siis, kui kõik liikmesriigid annavad oma
panuse. Eesmärgiks ei ole Euroopa õiguskorralduse vähendamine,
vaid parandamine. ELi õiguskorraldus on vajalik siis, kui see lisab
väärtust; kui aga mitte, siis jätame selle kõrvale.“
</i></p>
<p>Komisjon on läbi vaadanud kõik komisjoni ettepanekud, mis on
esitatud nõukogule ja parlamendile enne 1. jaanuari 2004. See
tähendab, et 183 ettepanekut vaadati põhjalikult läbi
järgmiste kriteeriumide alusel.</p>
<ul>
<li>Kas need aitaksid suurendada konkurentsivõimet? </li>
<li>Kas need parandaksid õiguskorraldust? </li>
<li>Kas need võetaks kunagi vastu, kui nad menetlusse jääksid?
</li>
<li>Kas need on aegunud?</li></ul><p>Nendest <b>183 ettepanekust</b> kujutavad
umbes <b>100</b> endast tõeliselt uusi seadusloomealgatusi,
ülejäänud on aga seotud rahvusvaheliste kohustuste,
haldusotsuste, tehniliste kohanduste ning mõnel juhul ka ELi
õigusaktide kodifitseerimise ja lihtsustamisega. </p>
<p><b>68 ettepanekut võetakse tagasi</b></p>
<p>Need ettepanekud olid vastuolus Lissaboni strateegiaga või parema
õiguskorralduse kriteeriumidega ning tõenäoliselt ei edendaks
need õigusloomet või ei oleks objektiivsetel põhjustel enam
aktuaalsed. <br>Näiteid:<br> <br>müügi edendamine
siseturul<br>toiduainete märgistamine<br>veoautode sõidukeeld
nädalavahetusel<br>pakendisuurused kohvi puhul<br></p>
<p><b>Viie ettepaneku</b> kohta, mille komisjon otsustas alles jätta,
esitab komisjon majandusliku mõju analüüsi.</p>
<p>Näiteid:</p>
<p></p>
<p>jäätmevedu</p>
<p>õhusõidukite liikuvaid seadmeid käsitleva konventsiooni
allakirjutamine</p>
<p>käibemaks ja halduskoostöö reisibüroode tegevuses</p>
<p></p>
<p><b>Ülejäänud 109 ettepanekut </b>jäävad jõusse.
Need annavad Euroopale lisaväärtust ja nende hulgas on Lissaboni
strateegiat toetavaid ettepanekuid, näiteks kodifitseerimisettepanekud
paremaks õiguskorralduseks, samuti puhtalt tehnilisi, näiteks
haldusalaseid ettepanekuid. </p>
<p>Läbivaatamise tulemusel on komisjon jõudnud järeldusele, et
<b>optilise kiirguse ettepaneku</b> aspektid, mis käsitlevad
töötajate kokkupuudet päikesevalgusega, tuleks välja
jätta.</p>
<p><b>Ajutiste töötajate ettepaneku</b> puhul kaalub komisjon
ettepanekut uuesti, võttes arvesse tulevasi arutelusid seoses teiste
ettepanekutega. </p>
<p>Menetluses olevate ettepanekute tagasivõtmine toimub mõnel juhul
üldise poliitikate läbivaatamise raamistikus või kavatsusena
ettepanekud üle vaadata, pidades silmas uusi poliitikate elemente ja
üldist mõjuhinnangut.</p>
<p>Kooskõlas Euroopa Parlamendi ja komisjoni vahelisi suhteid
käsitleva raamkokkuleppe kohustustega annab komisjon ettepanekute
tagasivõtmisest parlamendile ja nõukogule eelnevalt teada.</p>
<p><b>Järgmised sammud</b><br>Komisjoni parema õiguskorralduse alased
jõupingutused on nüüd suunatud kehtivate ELi õigusaktide 80
000 lehekülje <b>lihtsustamisele ja kaasajastamisele</b>. Komisjon algatab
2005. aasta oktoobris uue etapi, mis hõlmab ka tööprogrammi.
Komisjon on küsinud liikmesriikide, ettevõtete ja kodanike arvamust,
kus saaks bürokraatiat ja ülekorraldamist kärpida. Internetis
kestab sel teemal arutelu kuni detsembri lõpuni aadressil:</p>
<p><a
href="http://ec.europa.eu/yourvoice/forms/dispatch?form=418&lang=EN">http://ec.europa.eu/yourvoice/forms/dispatch?form=418&amp;lang=EN</a>
</p>
<p>Komisjon ei suuda paremat õiguskorraldust saavutada üksinda.
Seepärast esitavad liikmesriigid oma parema õiguskorralduse algatused
15. oktoobriks vastavalt siseriiklikele Lissaboni reformikavadele.<br>Komisjoni
teatis ja tagasi võetavate ettepanekute täielik nimekiri on
kättesaadav aadressil:</p>
<p><a
href="http://ec.europa.eu/enterprise/regulation/better_regulation/index_en.htm">http://ec.europa.eu/enterprise/regulation/better_regulation/index_en.htm</a></p>

