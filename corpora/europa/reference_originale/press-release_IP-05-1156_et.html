					<p align="right"><b>IP/05/1156</b></p>
<p align="right">Brüssel, 19. september 2005</p>
<h1>
<a name="Heading4"></a><b>Kolmandate riikide LIFE-abi 2005: komisjon
rahastab keskkonnaprojekte kolmandates riikides enam kui 6 miljoni
euroga</b></h1>
<p><b><i>Euroopa Komisjon kiitis kolmandate riikide LIFE-abi programmi 2005
alusel heaks 15 uue keskkonnaprojekti rahastamise Vahemere- ja
Läänemere- äärsetes piirkondades. Need projektid keskenduvad
suutlikkuse suurendamisele. Investeeringu kogusumma neisse projektidesse on
9 223 000 eurot, millest EL annab 6 348 240
eurot.</i></b></p>
<p>„Säästev areng on võimalik ainult juhul, kui seda
tunnustatakse ühise eesmärgina: kõik, mida tehakse ühes
riigis või ühes piirkonnas, avaldab mõju laiemale
keskkonnale,“ ütles keskkonnavolinik Stavros Dimas. „Me saame
vastastikuse abi ja koostöö alusel toetada niisuguse
keskkonnapoliitika arendamist ja rakendamist naaberriikides, mis vastab
elanikkonna vajadustele praegu ja tulevikus.“</p>
<p>Euroopa Komisjon valis kolmandate riikide LIFE-abi programmi abil
rahastamiseks välja 15 projekti, mis viiakse ellu Alžeerias, Bosnias
ja Hertsegoviinas, Horvaatias, Iisraelis, Jordaanias, Liibanonis, Marokos,
Venemaal, Tuneesias, Türgis, Jordani Läänekaldal ja Gaza
sektoris.</p>
<p>Nende projektide eesmärgiks on parandada keskkonda ja saavutada
säästev areng asjakohaste asutuste, poliitikavaldkondade,
seirevahendite, koolituse, võrgustiku ja andmebaaside loomise ja
tugevdamise toetamise abil.</p>
<p>Projektid hõlmavad laialdast probleemideringi
jäätmekäitlusest, tööstuses tekkivate
jäätmete vältimisest ning kontrollist kuni pinnaseseire ja
kliimamuutusteni. Mõned projektid propageerivad lähenemist ELi
keskkonnaalastele määrustele või siis koostööd
piirkondlikul ja riikidevahelisel tasandil.</p>
<p>Projektide kogumaksumus on kuni 9 223 000 eurot. ELi finantseering
moodustab sellest umbes 69%.</p>
<p>Kolmandate riikide LIFE-abi on LIFE-abi programmi üks osa. LIFE-abi on
ELi rahastamisvahend, millega toetatakse keskkonna- ja looduskaitseprojekte nii
kogu ELis kui ka mõnes kandidaatriigis, ühinejariigis ja naaberriigis.
Programmi eesmärgiks on konkreetsete meetmete rahastamise kaudu kaasa
aidata ELi keskkonnapoliitika arendamisele ja rakendamisele. 1992. aastast
alates on LIFE-abi kaudu kaasrahastatud ligikaudu 2500 projekti, eraldades
keskkonnakaitsele 1500 miljonit eurot.</p>
<p>Kolmandate riikide LIFE-abi kaudu toetatakse eeskätt suutlikkuse ja
haldusstruktuuride loomist ning keskkonnapoliitika ja tegevusprogrammide
väljaarendamise abistamist Vahemere- ja
Läänemere-äärsetes kolmandates
riikides.<sup><b><a name="fnB1" href="#fn1">[1]</a></b></sup></p>
<p>Ülejäänud kaks LIFE-abi osa, looduse LIFE-abi ja keskkonna
LIFE-abi, keskenduvad looduskaitsele ja keskkonnakaitsemeetmete uuendamisele.
Looduse LIFE-abi ja keskkonna LIFE-abi alusel heakskiidetud projektide kohta vt
pressiteateid <a
href="/rapid/pressReleasesAction.do?reference=IP/05/1157&format=HTML&aged=0&language=FR&guiLanguage=fr">IP/05/1157</a>
ja <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1155</a>.</p>
<p>Praegune LIFE-abi programm (LIFE III) lõpeb 2006. aasta lõpus.
Komisjon tegi ettepaneku uue programmi „LIFE +“ loomiseks, mida
rakendataks aastatel 2007–2013, eelarvega 2,190 miljonit eurot. Selle
lõplik vastuvõtmine ja eelarve arutamine on ministrite nõukogus
ja Euroopa Parlamendis praegu pooleli.</p>
<p>Käesoleva pressiteate lisas on ära toodud 15 kolmandatest riikidest
valitud projekti kokkuvõtted. Üksikasjalikumat teavet iga projekti
kohta võib leida aadressil:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p><b>LISA</b></p>
<p><b>Kolmandate riikide LIFE-abi projektide 2005 ülevaade riikide kaupa
</b></p>
<p><a name="_Toc106433683"></a><b>Bosnia ja Hertsegoviina – 1
projekt</b></p>
<p>Projekti alusel on abisaajaks Sarajevo Hüdrotehnika Instituudi
tsiviilehituse teaduskond (<i>Hydro Engineering Institute of Civil Engineering
Faculty</i>) ja EL kaasrahastab projekti 299 250 euro ulatuses. Projekti
eesmärgiks on keskkonnakomplekslubade korra rakendamine, keskendudes
toiduaine- ja joogitööstustuse jaoks kõige parema saadaoleva
tehnika kasutamisele. Sõjajärgsele langusele tööstuses
vaatamata on Bosnias ja Hertsegoviinas tööstuses tekkivatel
jäätmetel keskkonnale siiski veel suur mõju.</p>
<p><b>Horvaatia – 4 projekti</b></p>
<p>Esimese projekti alusel on abisaajaks Horvaatia Keskkonnaamet (<i>Croatian
Environment Agency</i>); EL kaasrahastab projekti 533 700 euro ulatuses.
Projekti eesmärk on luua ELi nõuetele vastava pinnaseseireprogrammi
siseriiklikud standardid ja meetodid. Samuti püütakse
määrata kindlaks üleriigiliste pinnaseseirejaamade asukohad nii
põllumajandusmaa, metsamaa kui ka saastatud alade jaoks ning leida andmete
kogumiseks ja analüüsimiseks sobivad võrdluskeskused ja esitada
ettepanekud pinnaseseiresüsteemi loomise kohta, kaasa arvatud süsteemi
edasise rakendamise finantskava. </p>
<p>Teise projekti alusel on abisaajaks riigi veemajandusamet Horvaatia Veed
(<i>Croatian Waters</i>) ja EL kaasrahastab projekti 211 571 euro ulatuses.
Projekti eesmärgiks on uue laboratooriumi rajamine reovee
biolagunduvusanalüüside jaoks. Projekt toetab siseriiklikku
veekaitsestrateegiat ja aitab järgida ELi veepoliitika raamdirektiivi
nõudeid.</p>
<p>Kolmanda projekti alusel on abisaajaks Lonsjko Polje looduspargi avaliku
teenuse osakond (<i>Lonsjko Polje Nature Park Public Service</i>) ja EL
kaasrahastab projekti 496 845 euro ulatuses. Projekti eesmärk on
kõiki sidusrühmi hõlmavate konsultatsioonide abil arendada ja
täiustada vesikonna terviklikku majandamist. Majandamiskavaga tagatakse
märgalade vajaduste arvesse võtmine. Töötatakse välja
säästva kasutuse põhimõtteid järgiv külastuskord
ja luuakse Horvaatia kaitsealade valvurkond.</p>
<p>Neljanda projekti alusel on abisaajaks Zagrebi Ülikooli tsiviilehituse
teaduskond (<i>University of Zagreb, Faculty of Civil Engineering</i>) ja EL
kaasrahastab projekti 492 584 euro ulatuses. Projekt seisneb
keskkonnakaitseministeeriumi territoriaalse planeerimise ja ehituse osakonna
abistamises ehitus- ja lammutusprahiga toimetulekuks säästliku
süsteemi loomisel. Analüüsitakse ehitus- ja lammutusprahi kogust
ning liike prügilate ja jäätmete ladestuskohtade andmete alusel,
et saada ülevaade hetkeseisust ja määrata kindlaks piirkonnad,
mille kohta andmed puuduvad. Valitakse välja tüüpilised kohad,
kus on kogu mitmekesisuses näha jäätmete suurus,
jäätmeliigid ja kasutatud logistikasüsteemid. Kogutud materjal
töötatakse ümber Zagrebi katsepiirkonnas Jakusevaci prügilas
asuvas katseseadmes. Horvaatia ehitussektor tekitab aastas 2 miljonit tonni
ehitus- ja lammutusprahti. Praegu võetakse vähem kui 5% nendest
jäätmetest ringlusse ja korduvkasutusse.</p>
<p><b>Gaza sektor ja Jordani Läänekallas – 2 projekti</b></p>
<p>Esimese projekti alusel on abisaajaks Hebroni omavalitsus. EL kaasrahastab
projekti 770 000 euro ulatuses. Projekt seab eesmärgiks kehtestada Hebroni
omavalitsuse piirkonnas marmoriprahi, reoveesetete ja
tööstustsükli läbinud vee käitlemiseks uus
keskkonnakaitse eeskiri. Luuakse Palestiina ja Itaalia marmoriassotsiatsioonide
võrgustik ja ehitatakse katsekeskus tööstusliku reovee
puhastamiseks ja kaltsiumkarbonaadi eraldamiseks.</p>
<p>Teise projekti alusel on abisaajaks Jeruusalemma Rakendusuuringute Instituut
(<i>Applied Research Institute, Jerusalem</i>) ja EL kaasrahastab projekti
200 819 euro ulatuses. Projekti eesmärk on kaasa aidata kohaliku
säästva arengu strateegiate arendamisele ja levitada eelneva
uurimistöö tulemusena saadud teadmisi. Praktilisel tasandil on selle
projekti sihiks kindlustada ja säilitada eesmärgipäraselt
teatavate kohalike ja siseriiklike ametiasutuste kaasamine, luua geograafilise
informatsiooni süsteem (GIS on kogum arvutipõhiseid kaarte ja muid
vaateid, mis näitavad erijooni maa pinnal ja nendevahelisi seoseid) ja
tugevdada kõnesolevate omavalitsuste ja maapiirkondade nõukogude
tehnilist suutlikkust. Projekti abil saadud teadmisi jagatakse teiste
Läänekalda kohalike ametiasutustega eesmärgiga julgustada neid
samalaadseid säästvusalgatusi läbi viima.</p>
<p><b>Iisrael – 2 projekti</b></p>
<p>Esimese projekti alusel on abisaajaks Ülem-Galilea piirkondlik
nõukogu (<i>Upper Galilee Regional Council</i>) ja EL kaasrahastab projekti
369 442 euro ulatuses. Projekti eesmärgiks on luua Ülem-Galilea
piirkonna tasakaalustatud arenguks ja keskkonnavajadusteks raamistik, mis
võimaldab ressursse säästlikult kasutada. Koostatakse
üldplaan maakasutuse määramiseks, keskkonnajuhtimiseks,
üleujutuste ärahoidmiseks ja nõuetekohase
drenaažisüsteemi loomiseks. Projekt julgustab üldsust osa
võtma planeerimise ja otsuste langetamise protsessidest, arendab
kõrvuti loodusressursside kaitsmisega ökoturismi, muudab
haridusprogrammide ja survemeetmete abil destruktiivseid käitumismalle,
propageerib keskkonnasõbralikku põlluharimist ja loob haldusraamistiku
üldplaani rakendamiseks, juhtimiseks ja haldamiseks.</p>
<p>Teise projekti alusel on abisaajaks keskkonnateabe ja -juhtimise Hescheli
keskus (<i>Heschel Center for Environmental Learning and Leadership</i>) ja EL
kaasrahastab projekti 334 934 euro ulatuses. Projekti eesmärgiks on
panna alus ulatuslikule keskkonnaalase suutlikkuse suurendamisele Iisraeli
kohalikes omavalitsustes. Viiakse läbi koolitusi advokaatidele,
omavalitsuse spetsialistidele ja linnapeadele ning luuakse neid ühendavad
võrgustikud. Säästvara arengu suurendamiseks töötatakse
välja omavalitsuse tasandil planeerimise, juhtimise ja seadusandlikud
vahendid (kohalikud määrused) ja luuakse Iisraeli algatusi
ühendav tugivõrgustik.</p>
<p><b>Jordaania – 1 projekt</b></p>
<p>Projekti alusel on abisaaja Hašimiidi ülikool (<i>Hashemite
University</i>) ja EL kaasrahastab projekti 473 701 euro ulatuses. Selle
projekti eesmärgiks on strateegiate ja vahendite väljaarendamine
tegelemiseks järjest kasvava turismi tõttu tekkivate probleemidega.
Koostöös turismitööstusega rakendatakse kahes hotellis
keskkonnategevuse tulemuslikkuse täiustamiseks katsemeetmeid ja
–uuringuid. Projekti käigus saadud tulemusi,
väljatöötatud strateegiaid ja vahendeid tutvustatakse mitmete
õpikodade kaudu kõikidele sidusrühmadele. Keskkonnajuhtimise
propageerimiseks turismisektoris tervikuna koostatakse juhend ja e-õppe
moodul.</p>
<p><b>Maroko – 1 projekt</b></p>
<p>Projekti läbiviijaks on Chouaib Doukkali ülikool (<i>University of
Chouaib Doukkali</i>) ja EL kaasrahastab seda 438 228 euro ulatuses.
Projekti eesmärgiks on Marokos kõrgekvaliteedilise komposti tootmiseks
efektiivse katsemahus komposteerimissüsteemi väljatöötamine,
et puhastada reoveepuhastite ja joogiveeseadmete poolt tekitatud setteid.
Aastaga tekib Marokos umbes 430 000 tonni kanalisatsioonijääke ja
nende kogus kasvab järsult. Jäägid ladustatakse peamiselt
reoveepuhastite lähedusse ja seejärel kasutatakse maa väetamiseks
ilma neid eelnevalt töötlemata või ladestatakse registreerimata
prügilatesse.</p>
<p><b>Liibanon – 1 projekt</b></p>
<p>Projekti alusel on abisaajaks Arcenciel. EL kaasrahastab projekti 449 697
euro ulatuses. Selle projektiga kavatsetakse Liibanonis käiku lasta
nakkusohtlike haiglajäätmete juhtimise ja käitlemise siseriiklik
poliitika. Meetmed hõlmavad haiglajäätmete käitlemist Mont
Libani lõunaosas, haiglapersonali koolitust ja kampaania käivitamist
niisuguste jäätmete kohta teadlikkuse tõstmiseks.</p>
<p><b>Venemaa – 1 projekt</b></p>
<p>Projekti alusel on abisaajaks munitsipaalasutus Keskkonnakeskus ECAT
Kaliningrad (<i>Municipal Institution Environment Center ECAT Kaliningrad</i>).
EL kaasrahastab projekti 492 837 euro ulatuses. Projekt edendab ja lihtsustab
Kaliningradi tööstussektori keskkonna- ja ohutustaseme paranemist.
Selle ülesandeks on kindlustada pädevate ametiasutuste poolt
läbiviidav tõhus kontroll ja järelevalve
tööstustegevuse üle. Nimetatud eesmärk saavutatakse
saastamise kompleksse vältimise ja kontrollimise soodustamisega ning
keskkonna ja ohutuse juhtimissüsteemide arendamise ja rakendamisega.
Seminaride ja õpikodade korraldamise abil teavitatakse ja koolitatakse
kõiki piirkonna tööstustegevusega seotud ettevõtjaid.
Asjakohast teavet saab veebipõhisest inforaamatukogust. 300 suure või
keskmise ja 40 000 väikese tööstusettevõttega
Kaliningradis paikneb piirkondlikust omamaisest tööstusest umbes
80%.</p>
<p><b>Tuneesia, Alžeeria ja Maroko – 1 ühine projekt</b></p>
<p>Selle ühise projekti alusel on abisaajaks Sahara ja Sahel´i
vaatluskeskus (<i>Observatoire du Sahara et du Sahel</i>) ja EL kaasrahastab
projekti 526 144 euro ulatuses. Projekti peamine eesmärk on Vahemere
lõunakalda selles osas põuahäda ärahoidmine,  rakendades
varajast hoiatussüsteemi ja tugevdades riikide toimevõimet.
Põudade kohta töötatakse välja ühine teabesüsteem
ja lisaks veel rida ühiseid varajase hindamise metoodikaid.
Kõnesolevate riikide territooriumid jagatakse ökopiirkondadeks ja
hinnatakse nende struktuuri kahjustatavust. Projekti abil saadud andmed ja
oskusteave antakse edasi otsestele kasutajatele, otsusetegijatele ja kõigi
kolme riigi ametiasutustele.</p>
<p><b>Türgi – 1 projekt</b></p>
<p>Projekti alusel on abisaajaks piirkondliku keskkonnakeskuse Türgi kontor
(<i>Turkey Office of the Regional Environmental Centre</i>) ja EL kaasrahastab
projekti 252 488 euro ulatuses. See on kliimamuutusega seotud suutlikkuse
suurendamise projekt, mis mõjutab siseriiklikke ametiasutusi, soodustab
valitsusesisest koostööd, tõstab sidusrühmade teadlikkust ja
parandab nende osakaalu debatis kliimamuutuste kohta. Projekt toetab otseselt
esmatähtsate valdkondade kliimamuutuste poliitika arendamist ja suurendab
avalikkuse osalemist ning juurdepääsu keskkonnateabele.<br><b>Barbara
Helfferich: 02 2982010 või 0496 583829</b><br><b>Lone Mikkelsen: 02 2960567
või 498 960567</b></p>
<hr><p><sup><b><a name="fn1" href="#fnB1">[1]</a></b></sup> 	Kolmandate riikide
LIFE-abi programmi alusel on abikõlblikud: Albaania, Alžeeria, Bosnia
ja Hertsegoviina, Horvaatia, Egiptus, Iisrael, Jordaania, Liibanon, Maroko,
Süüria, Tuneesia, Türgi, Jordani Läänekallas ja Gaza
sektor ning Venemaa Läänemere-äärsed alad (Kaliningradi ja
Leningradi oblast).</p>


