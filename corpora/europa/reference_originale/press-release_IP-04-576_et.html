					<p align="right"><b>IP/04/576</b></p>
<p align="right">Brüssel, 1. mai 2004 </p>
<h1>
<a name="Heading4"></a><b>Komisjoni presidendi hr Prodi avaldus
laienemise puhul</b></h1>
<p>1. mai on Euroopa jaoks ajalooline päev. </p>
<p>Täna tervitame kümmet uut liikmesriiki ja 75 miljonit uut kodanikku
Euroopa Liidu riikide peres. </p>
<p>Ajast, mil sai alguse Euroopa integratsiooni suurejooneline projekt, on
möödunud viis aastakümmet ning külma sõja aegne
lõhestumine on lõplikult selja taha jäetud ja me elame
ühinenud Euroopas. </p>
<p>Selleks, et jõuda nii kaugele, pidid uute liikmesriikide kodanikud ja
poliitilised rühmitused näitama üles julgust ja meelekindlust
ning tegema märkimisväärseid jõupingutusi. Lisaks sellele
läks vaja ka Euroopa Liidu seniste kodanike ja juhtide
tulevikunägemusi ja suuremeelsust.</p>
<p>Sel nädalal on mul suur rõõm tervitada Euroopa Komisjonis
kümmet uut kolleegi. </p>
<p>Koos oma kaasmaalastega toovad komisjoni uued liikmed Euroopa Liitu kultuuri
ja isikupära kümnest riigist, millest igaühel on selja taga oma
sajandite pikkune ajalugu. </p>
<p>Euroopa rahvad tähistavad laienemist kultuurisündmustega nii
Iirimaa läänerannikul kui ka Poola idapiiril, nii Vallettas kui ka
Soome kõige põhjapoolsemas punktis. Eurooplased tähistavad seda,
et enam ei lahuta neid üksteisest kunstlikud ideoloogilised
tõkked.</p>
<p>Euroopa Komisjoni presidendina tahaksin rõhutada, et komisjon on siin
selleks, et teenida Euroopa kodanikke. Meie ülesanne on tagada, et Euroopa
Liit tegutseks oma kodanike heaks, luua rohkem ja paremaid töökohti,
panna alus konkurentsivõimelisemale majandusele, puhtamale keskkonnale,
pakkuda kvaliteetsemat toitu ning luua vabadusele ja õigusele rajanev
piirkond, mida ei ähvarda kuritegevus ega terrorism. </p>
<p>Kuid laienemise tähtsus ei seisne ainult selles. Nagu ütles Iirimaa
peaminister ja nõukogu eesistuja Bertie Ahern oma hiljutisel
külaskäigul Prahasse: „Seoses laienemisega ei avane mitte ainult
piirid, vaid avardub ka mõttemaailm.“</p>
<p>Kuigi olen rõõmus ja uhke selle üle, mida oleme saavutanud oma
kunagi jagatud maailmajao ühendamisel, mõistan ma, et see on alles
algus.</p>
<p>Nüüd peavad kõik 455 miljonit Euroopa Liidu kodanikku
tegutsema koos selleks, et alustatud koostööd jätkata. Me ei
tohiks midagi enesestmõistetavaks pidada. See, mille oleme saavutanud, ei
ole pöördumatu. Meie koostöös tuleb kindlasti ette takistusi
ja raskusi. </p>
<p>Kuid ühinenuna mitmekesisuses oleme me tugevamad ja meil on paremad
eeldused leida lahendused ühistele probleemidele. Ühinenuna
mitmekesisuses saame teha tõhusamat tööd meie kõigi
turvalisuse ja heaolu nimel. </p>
<p>Kutsun kõiki eurooplasi üles tähistama meie uskumatult suuri
saavutusi.</p>
<p>Tere tulemast uude Euroopasse.</p>

