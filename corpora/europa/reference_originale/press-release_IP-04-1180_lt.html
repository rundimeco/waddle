					<p align="right"><b>IP/04/1180</b></p>
<p align="right">Briuselis, 2004 m. spalio 6 d.</p>
<h1>
<a name="Heading4"></a><b>Komisija rekomenduoja pradėti derybas
su Turkija laikantis tam tikrų </b><b>sąlygų</b></h1>
<p><b><i>Remdamasi visapusiška ataskaita, vertinančia žmogaus
teisių, demokratijos, teisinės valstybės ir mažumų
padėtį, Europos Komisija šiandien rekomendavo pradėti
derybas su Turkija dėl narystės su sąlyga, kad pastaroji priims
šiuo metu rengiamus svarbius teisės aktus. Komisija siūlo
derybose remtis trimis principais: pirmiausia, suaktyvinti
bendradarbiavimą, skirtą Turkijoje vykdomų reformų procesui
stiprinti ir palaikyti, antra, naudoti tokį derybų metodą, kuris
būtų tinkamiausias specifiniu Turkijos atveju ir galiausiai, iš
esmės sustiprinti politinį ir kultūrinį dialogą tarp
Sąjungos valstybių narių ir Turkijos piliečių. Nors
Komisija yra įsitikinusi, kad stojimo į ES procesas bus
pagrindinė priemonė kreipiant tolimesnę Turkijoje vykdomų
reformų eigą, ji pabrėžia, kad derybos jau vien dėl
savo pobūdžio yra gyvas procesas. Ir nors galutinis tikslas –
narystė – yra aiškus, jo rezultatų garantuoti iš
anksto neįmanoma. Komisija taip pat pristatė Turkijos įstojimo
į Europos Sąjungą poveikio įvertinimą, kur buvo
padaryta išvada, kad ši perspektyva daug pareikalautų ir iš
Sąjungos, ir iš Turkijos, tačiau, jei šis procesas
būtų gerai organizuotas, ji abiems šalims atvertų
plačias galimybes.</i></b></p>
<p>2002 m. gruodžio mėnesį Kopenhagoje Europos Vadovų Taryba
nusprendė, kad „jei 2004 m. gruodį Europos Vadovų Taryba,
remdamasi Komisijos ataskaita ir rekomendacijomis, nuspręs, kad Turkija
tenkina politinius Kopenhagos kriterijus, Europos Sąjunga nedelsdama
pradės derybas su šia šalimi.“ Šį sprendimą
Europos Vadovų Taryba dar kartą patvirtino Briuselyje 2004 m.
birželį. Šiandien Komisijos priimtas sprendimas išpildo
šį prašymą.</p>
<p><b>Pagrindiniai Komisijos rekomendacijų punktai.</b></p>
<p>Turkija <b>padarė esminę pažangą</b>, vykdydama politines
reformas, kuriomis per kelis pastaruosius metus buvo padaryti pamatiniai
konstitucijos ir įstatyminės bazės pakeitimai, atitinkantys
stojimo partnerystės programoje numatytus prioritetus. Tačiau
asociacijų įstatymas, naujas baudžiamasis kodeksas ir
tarpinių apeliacinių teismų įstatymas dar nėra
įsigalioję. Be to vis dar nėra priimtas baudžiamojo proceso
kodeksas, teisės aktai dėl kriminalinės policijos sukūrimo,
bausmių vykdymo įstatymas ir lydintieji teisės aktai.</p>
<p>Turkija deda dideles pastangas tam, kad šios reformos būtų
tinkamai įgyvendintos. Vis dėlto teisės aktų priėmimo
ir <b>įgyvendinimo procesas turėtų būti nuoseklesnis ir
plačiau apimantis</b>. Tokios pat nuostatos reikėtų laikytis
visiškai išgyvendinant kankinimus ir nehumanišką elgesį
ir taikant nuostatas, susijusias su žodžio ir religine laisvėmis
bei moterų teisėmis, TDO (Tarptautinės darbo organizacijos)
normomis, apimančiomis profesines sąjungas ir mažumas.</p>
<p>Atsižvelgdama į bendrą pažangą vykdant reformas ir
su sąlyga, kad Turkija priims pirmiau minėtus teisės aktus,
<b>Komisija laiko, kad Turkija pakankamai atitinka politinius kriterijus ir
rekomenduoja pradėti derybas dėl narystės</b>. Ar reformų
procesas ir jų įgyvendinimas nesustos, parodys ateitis.</p>
<p>Reikia taikyti <b>trimis principais pagrįstą strategiją</b>.
<b>Pirmasis principas </b>būtų taikomas bendradarbiavimui, skirtam
Turkijoje vykdomų reformų procesui stiprinti ir palaikyti, siekiant
visiškai patenkinti Kopenhagos politinius kriterijus. ES turėtų
atidžiai stebėti politinių reformų pažangą, tam,
kad jos nesustotų ir nepasuktų atgal. ES to sieks, remdamasi
persvarstyta stojimo partnerystės programa, kurioje bus nurodyti
reformų proceso prioritetai. Nuo 2005 m. pabaigos kiekvienais metais bus
atliekama bendra politinių reformų pažangos analizė.
Derybų sparta priklausys nuo reformų įgyvendinimo greičio.
<b>Komisija rekomenduos sustabdyti derybas </b>tuo atveju, jei bus nuolatos
šiurkščiai pažeidžiami laisvės, demokratijos,
žmogaus teisų, pamatinių laisvių ir teisinės
valstybės, kurių pagrindu yra sukurta Sąjunga, principai. Europos
Vadovų Taryba galėtų priimti su šia rekomendacija
susijusį sprendimą kvalifikuota dauguma.</p>
<p><b>Antrasis principas </b>yra susijęs su stojimo derybų metodu
specifiniu Turkijos atveju. Stojimo derybos vyks tarpvyriausybinės
konferencijos metu, ir sprendimui reikės visų šalių
narių vieningumo ir aktyvaus dalyvavimo. Jos bus sudėtingos.
Kiekvienam derybiniam skyriui Taryba turėtų nustatyti pagrindinius
kriterijus laikinam uždarymui ir, reikalui esant, derybų
pradžiai, pvz. palanki ataskaita apie rezultatus įgyvendinant
<i>acquis</i>. Įsipareigojimai teisės aktų srityje dėl
suderinimo su <i>acquis</i>, turės būti įvykdyti prieš
pradedant derybas dėl konkrečių derybinių skyrių.
Galbūt prireiks ilgų pereinamųjų laikotarpių. Be to,
kai kuriose srityse, kaip antai struktūrinė ir žemės
ūkio politika, gali būti pareikalauta specifinių priemonių,
laisvo darbuotojų judėjimo srityje gali būti numatomos
nuolatinės apsaugos priemonės. Turkijos narystė turės
rimtų finansinių ir institucinių pasekmių. ES turės
parengti finansinius planus laikotarpiui po 2014 metų dar prieš
užbaigdama derybas.</p>
<p>Be to, derybų metu Komisija turės stebėti Sąjungos
pajėgumą priimti naujas valstybes nares ir tęsti integracinį
procesą, visapusiškai atsižvelgdama į Sutartyje numatytus
bendrų politikos krypčių ir solidarumo tikslus.</p>
<p><b>Trečiuoju principu </b>numatoma iš esmės sustiprinti
politinį ir kultūrinį dialogą tarp Sąjungos
valstybių narių ir Turkijos. Visuomenė turėtų būti
pagrindinė šio dialogo dalyvė, o Sąjunga turėtų
jai palengvinti šią užduotį. Komisija pateiks savo
pasiūlymus, kokiu būdu palaikyti šį dialogą. </p>
<p>Komisija yra įsitikinusi, kad derybų procesas taps pagrindine
priemone tinkama linkme nukreipiant tolimesnę Turkijos reformų
eigą. <b>Tai jau vien dėl savo pobūdžio yra kintantis
procesas, ir jo rezultatų iš anksto garantuoti neįmanoma</b>.
Nepriklausomai nuo to, kokie bus derybų ar po jų vyksiančio
ratifikavimo proceso rezultatai, Europos Sąjungos ir Turkijos santykiai
turi būti tokie, kad Turkija galėtų išlikti visavertė
europinių struktūrų dalyvė. Turkijos narystei turi būti
pasiruošta labai rūpestingai, tam, kad integracija vyktų
sklandžiai ir ne tik nekeltų pavojaus, bet, priešingai,
padėtų patobulinti per penkias dešimtis metų sukauptą
Europos integracijos patirtį.</p>
<p><a name="_Hlt84348480"></a><b>Turkijos narystės perspektyvos
iškeltų klausimų įvertinimas</b></p>
<p>Komisija, pateikdama reguliariąją ataskaitą apie Turkiją
ir savo rekomendaciją, tuo pačiu metu pateikė detalią
poveikio studiją „Turkijos narystės Europos Sąjungoje
perspektyvos iškelti klausimai“. Studijoje daroma išvada, kad
Turkijos narystė daug pareikalaus tiek iš Europos Sąjungos, tiek
ir iš pačios Turkijos. </p>
<p>Jei šis procesas būtų gerai organizuotas, narystė abiems
šalims atvertų plačias galimybes. Narystei būtini
pasirengimo darbai galėtų užsitęsti gerą
dešimtmetį. Per šį laikotarpį Sąjunga nenustos
eiti į priekį, o Turkija turėtų pasikeisti dar radikaliau.
Bendrijos <i>acquis,</i> t.y. visos politikos šakos ir Bendrijų
teisynas, toliau keisis ir tenkins 27 arba daugiau valstybių narių
Sąjungos poreikius. Šie pokyčiai taip pat gali iš anksto
išspręsti Turkijos narystės sąlygojamus uždavinius ar
užverti potencialias galimybes.</p>
<p>Platesnės informacijos galite rasti: </p>
<p><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a><u>
</u></p>

