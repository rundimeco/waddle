					<p align="right"><b>IP/05/1197</b></p>
<p align="right">V Bruselu dne 29. září 2005</p>
<h1>
<a name="Heading4"></a><b>20 let sociálního dialogu:
Bruselský summit má posoudit, jak </b><b>přejít od
minulých úspěchů k řešení budoucích
problémů </b></h1>
<p><b><i>Předseda Komise EU José Manuel Barroso řekl na
dnešním summitu o sociálním dialogu konaném
v Bruselu, že cílů EU spočívajících ve
vytvoření více pracovních míst a zrychlení
růstu lze dosáhnout, pouze pokud se vedoucí role ujmou organizace
zastupující zaměstnavatele a zaměstnance (sociální
partneři). Komisař pro zaměstnanost, sociální věci
a rovné příležitosti Vladimír Špidla
zdůraznil, že role sociálních partnerů se
stává ještě významnější, vzhledem
k ekonomickým a sociálním problémům jako je
restrukturalizace průmyslu a stárnutí populace, jimž EU
čelí. Na tomto jednání měli sociální
partneři možnost přispět k debatě o budoucnosti
evropského sociálního modelu, který bude
projednáván na neformální vrcholné schůzce hlav
členských států EU konané příští
měsíc ve Spojeném království. </i></b></p>
<p>Summit o sociálním dialogu oslavil dvacáté
výročí zahájení evropského sociálního
dialogu. Předseda Barrosso vyzdvihl úspěchy dosažené
v minulosti, upozornil však, že vzhledem k novým
problémům, jako je nízká zaměstnanost,
snižující se počet pracovních sil a
globalizovanější hospodářství, před
nimiž EU stojí, je úsilí sociálních partnerů
klíčové. „Z našich současných
úkolů, to jest nabídnout více kvalitnějších
pracovních míst, napomoci mobilitě pracovníků,
zvýšit zaměstnatelnost prostřednictvím rekvalifikace,
posílit přizpůsobivosti pracovníků –
žádný z těchto problémů není
možné řešit bez spolupráce sociálních
partnerů“, uvedl. </p>
<p>Komisař EU pro zaměstnanost, sociální věci a
rovné příležitosti Vladimír Špidla vyzdvihl
význam příspěvků sociálních partnerů
k diskusi o evropském sociálním modelu, když řekl:
„Abychom mohli zachovat naše hluboce zakořeněné
sociální hodnoty, musíme získat jasnou představu o tom,
co je třeba změnit a co je nutné dále rozpracovat.
Musíme zachovat stávající hodnoty a upravit
příslušné politiky.“</p>
<p>Sociální partneři v současné době
připravují svůj druhý víceletý pracovní
program na období po roce 2005, který by měl být
dokončen na konci prosince 2005. Předseda Barrosso nastínil
několik oblastí, na něž by se mohli zaměřit,
včetně předvídání a řízení
změn, restrukturalizace a účinků demografické
změny na pracovní trh. </p>
<p>Dvoustranný evropský sociální dialog, který je
klíčovým nástrojem sociální politiky EU, byl
započat na summitu ve Val-Duchesse v roce 1985. Inicioval a zahájil
jej předseda Evropské komise a průkopník evropského
sociálního dialogu Jacques Delors, který pronesl projev na
dnešní vrcholné schůzce, společně
s místopředsedou vlády Spojeného království
Johnem Prescottem a zástupci odborů a sdružení
zaměstnavatelů. Očekávala se účast více
než 150 zástupců z řad sociálních
partnerů z 25 členských států EU (a
z Rumunska a Bulharska). </p>

