					<p align="right"><b>IP/05/1603</b></p>
<p align="right">Brisele, 2005.gada 15.decembris</p>
<p><br>[Graphic in PDF & Word format]</p>
<p></p>
<h1>
<a name="Heading7"></a><b>Komisāre Valstrēma sumina
informācijas dienesta EUROPE DIRECT 100 000. klientu
2005.gadā</b></h1>
<p><b><i>Šodien Eiropas Komisijas viceprezidente Margota Valstrēma
paziņoja, ka EUROPE DIRECT, Eiropas Komisijas informācijas dienests
Eiropas pilsoņiem, var lepoties ar savu 2005.gada 100 000. klientu, kas ir
vēl nebijis rekords. Savu jautājumu informācijas dienestam uzdeva
Polijas pilsone Malgožata Jagora, kuru interesēja mēbeļu
importa nodevas un brīvā preču aprite. Šī
mēneša sākumā Eiropas Komisija visā Eiropā
izvērsa vides reklāmas
kampaņu<sup><a name="fnB1" href="#fn1">[1]</a></sup>, reklamējot
informācijas dienestu EIROPE DIRECT plašiem iedzīvotāju
slāņiem. </i></b></p>
<p>Viceprezidente Valstrēma teica: “<i>Eiropai ir steidzami
jāuzrunā tās pilsoņi, lai izskaidrotu viņiem Eiropas
Savienības būtisko lomu Eiropas pilsoņu dzīvē. Vēl
nekad agrāk nav tik aktīvi diskutēts par ES nākotni kā
tagad, un tajā pašā laikā vēl nekad ES nav bijusi tik
nepieciešama kā šobrīd. Tāpēc ir
ārkārtīgi svarīgi, lai Komisija risinātu saziņas
problēmu ar ES pilsoņiem tādā veidā, kas būtu
viņiem saprotams un izsmeļošs</i>.” </p>
<p>Viņa piebilda: “<i>EUROPE DIRECT dienests palīdz Eiropas
pilsoņiem rast atbildes uz viņus interesējošajiem
jautājumiem par ES un ir viena no Komisijas iniciatīvām, kas
lieliski iekļaujas Plānā D, kura mērķis ir tuvināt
ES tās pilsoņiem, uzsākot dialogu un diskusiju par
tēmām, kas ir saistītas ar ES</i>.”</p>
<p><b>Kas ir EUROPE DIRECT?</b></p>
<p>Informācijas dienests EUROPE DIRECT tika izveidots 1998.gadā. ES-15
valstīs tas sāka darboties 2000.gadā. 2004.gada 1.maijā
dienesta telefona numurs  <b>00800 6 7 8 9 10 11 </b>kļuva pieejams
arī ES-10 valstīm. 2005.gadā dienestam uzdoto jautājumu
skaits sasniedza vēl nepieredzētus apmērus. Kad Francijā un
Nīderlandē maijā un jūnijā notika referendumi par
Eiropas Konstitūciju, dienesta klientu uzdoto jautājumu skaits
sasniedza augstāko rādītāju - 12 000 mēnesī. </p>
<p>Dienests ir suminājis savu 100 000.klienti, ar uzviju
pārspējot līdzšinējo 80 000 klientu rekordu, kurš
tika uzstādīts 2004.gadā.</p>
<p> 100 000.kliente Malgožata Jagora ir uzlūgta ciemos uz
informācijas centru Briselē, kur viņa tiksies ar viceprezidenti
Margotu Valstrēmu. Savas vizītes laikā centrā
Valstrēmas kundze izmantos šo izdevību, lai pateiktos
četrdesmit daudzvalodu saziņas aģentiem, kas strādā
centrā un atbild uz pilsoņu jautājumiem ES divdesmit
oficiālajās valodās, un lai uzslavētu viņus par
kvalitatīvi veikto darbu. </p>
<p>Nesen neatkarīga novērtētāja veiktā klientu aptauja
liecināja, ka galvenā informācijas dienesta
priekšrocība ir tā, ka tam var iesniegt jautājumus par
visdažādākajām ES tēmām, ka atbildes tiek sniegtas
nekavējoties, un ka sazināties ar dienestu ir
vienkāršāk par vienkāršu (“ES ir tikai telefona
zvana attālumā!”). Klienti ļoti augsti novērtēja
arī to, ka atbildes tika sniegtas ļoti draudzīgā un
personiskā veidā. Visā visumā telefons tika atzīts par
visērtāko līdzekli, kā sazināties ar EUROPE DIRECT
dienestu, jo telefonsaruna nodrošina iespēju aprunāties un
nodibināt cilvēciskus kontaktus, kā arī nekavējoties 
saņemt nepieciešamo informāciju uz neatliekamiem
jautājumiem. Šajā pētījumā tika noskaidrots, ka
aptuveni 95% gadījumos uz jautājumiem, kas tikuši iesniegti ar
e-pasta palīdzību, atbildes ir sniegtas trīs dienu laikā (uz
sarežģītākiem jautājumiem atbildes gatavo EK Preses un
Komunikāciju ģenerāldirektorāts - DG PRESS – vai
īpaši dienesti, un tās tiek sniegtas desmit dienu laikā), un
ka EIROPE DIRECT tīmekļa palīdzības dienestu
izvēlējās lielākoties klienti, kuri vēlējās
apmainīties viedokļiem ar informācijas dienesta darbinieku un
saņemt atbildi nekavējoties, un kuri varēja regulāri
izmantot interneta pakalpojumus.</p>
<p><b>Iecienītākās tēmas </b></p>
<p>2005. gadā vairums jautājumu bija saistīti ari ES
Konstitūciju. Aktuāls bija arī ES Pasažieru tiesību
nolikums, kurā cita starpā ir noteiktas pasažiera tiesības
uz kompensāciju Eiropas iekšējo avioreisu
kavēšanās vai atcelšanas gadījumā. Dienesta
darbiniekiem tika uzdoti arī jautājumi, kas bija saistīti ar ES
paplašināšanās kārtām. Zvanītājus
interesēja gan plānotais laiks, kad tas notiks, gan arī Turcijas
iespējas pievienoties ES. Pēdējā laikā
zvanītāji no Vācijas ir jautājuši dienestam par
tirdzniecības embargo importam no Ķīnas un par putnu gripu,
savukārt Francijas pārstāvji lūdza sniegt informāciju
sakarā ar paziņojumiem presei par ES politiku attiecībā uz
dzīvnieku uzturēšanas apstākļiem. </p>
<p><b>Zvanītāju dosjē </b></p>
<p>Informācijas dienestu EUROPE DIRECT izmanto gan studenti, kuri gatavo
referātus, gan uzņēmēji, kuri sūta SMS, lai
noskaidrotu, kā saņemt līdzekļus, lai izveidotu vai
paplašinātu savus uzņēmumus, gan konkrētu jomu
profesionāļi, kuri meklē padomu ES direktīvu
jautājumā, gan arī pensionāri, kas vēlas noskaidrot,
kādas ir viņu iespējas pavadīt pensijas gadus citā ES
valstī, kas nav viņu dzimtā valsts. </p>
<p>Dienā, kad ar EUROPE DIRECT sazinājās tā 100 000. klients
2005.gadā, dienestam savu jautājumu uzdeva arī kāda kundze
no Lielbritānijas, kura vēlējās piedalīties ES
pilsētu sadraudzības (TownTwinning) programmā; kāda
Itālijā dzīvojoša latviete, kura gribēja uzzināt
ko vairāk par viņas kā Itālijas iedzīvotājas
tiesībām; kāda skolotāja no Francijas, kura pieprasīja
informāciju par ES, ko viņa varētu izmantot savā klasē,
kā arī kāds vīrietis no Vācijas, kuru interesēja
informācija par viņa ģimenes pārcelšanos uz
Lielbritāniju. </p>
<p><b>Vispārējā informācija</b></p>
<p>Dienesta darba laiks ir no pirmdienas līdz piektdienai no 9.00 līdz
18.30 pēc Viduseiropas laika. Ārpus šī darba laika klienti
var ierunāt ziņu EUROPE DIRECT balss pastā. Dienesta
piedāvātie saziņas līdzekļi: </p>
<p>•	<i>Bezmaksas* telefons</i> (00 800 6 7 8 9 10 11), uz kuru var
piezvanīt no ikvienas no divdesmit piecām dalībvalstīm. </p>
<p>•	<i>Parastā telefona numurs</i> (+32 2 299 96 96), uz kuru var
zvanīt no jebkuras vietas pasaulē (samaksa saskaņā ar
vietējo standarta tālsarunas tarifu). <br>•	<i>E-pasta dienests
tīmekļa vietnē</i></p>
<p><a
href="http://ec.europa.eu/europedirect/">http://ec.europa.eu/europedirect/</a></p>
<p>•	<i>Tīmekļa palīdzības dienests</i> tajā
pašā tīmekļa lappusē <a
href="http://ec.europa.eu/europedirect/">http://ec.europa.eu/europedirect/</a></p>
<hr><p><sup><b><a name="fn1" href="#fnB1">[1]</a></b></sup> Beļģijā
uzsāktās reklāmas kampaņas fotogrāfijas ir
aplūkojamas: <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


