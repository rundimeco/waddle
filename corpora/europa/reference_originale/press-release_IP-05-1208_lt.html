					<p align="right"><b>IP/05/1208</b></p>
<p align="right">Briuselis, 2005 m. rugsėjo 30 d.</p>
<h1>
<a name="Heading4"></a><b>Konkurencija: </b><b>naujos prekybos
automobiliais  taisyklės suteikia prekiautojams didesnę konkurencijos
laisvę visoje ES</b></h1>
<p><b><i>Nuo 2005 m. spalio 1 d. vadinamosioms „išlygoms vietos
atžvilgiu“, įtrauktoms į automobilių gamintojų ir
prekiautojų sudarytas sutartis, nebebus galima pritaikyti automatinės
(„bendrosios“) išimties iš EB sutartyje (81 jos
straipsnyje) apibrėžto draudimo vykdyti konkurenciją
ribojančią veiklą pagal Europos Komisijos prekybos automobiliais
bendrosios išimties reglamentą 1400/2002.  Pagal šias
išlygas prekiautojams nebuvo leidžiama atidaryti pardavimo vietų
automobilių gamintojų neapibrėžtose geografinėse
teritorijose, įskaitant kitas ES valstybes nares. Tačiau daugelis
automobilių gamintojų ir prekiautojų jau nebeįtraukia
šių išlygų į savo sutartis.  Tai  leidžia
prekiautojams konkuruoti didesnėje teritorijoje ir taip  silpnina
kainų konkurenciją bei skatina prekybos naujoves.  Su išlygomis
vietos atžvilgiu susijęs pakeitimas – Komisijos vykdomos 
konkurencijos taisyklių, susijusių su prekyba automobiliais, reformos
baigiamasis etapas; likusios konkurencijos taisyklės įsigaliojo 2002
m. spalio 1 d. (žr. IP/02/1073).  Papildomi treji metai prieš
panaikinant bendrosios išimties taikymą „išlygoms vietos
atžvilgiu“ buvo skirti automobilių gamintojams ir prekiautojams
prisitaikyti.</i></b></p>
<p>Už konkurenciją atsakinga komisarė Neelie Kroes pasakė:
„Šia priemone siekiama sustiprinti konkurenciją prekybos
automobiliais sektoriuje. Džiugina tai, kad daugelis automobilių
gamintojų savo sutartyse su prekiautojais jau atsisakė
išlygų vietos atžvilgiu.“</p>
<p>Naujosios taisyklės paliečia lengvuosius automobilius arba
mažos keliamosios galios komercines transporto priemones. Sutartyse su
automobilių gamintojais nebenaudojant išlygų vietos
atžvilgiu, prekiautojai galės užsiimti savo veikla už savo
buveinės teritorijos ribų, taip pat ir užsienyje.   Tai
reiškia, kad prekiautojai gali steigti savo pardavimo vietas ten, kur mato
atsiveriančias galimybes jų verslui, pavyzdžiui vietovėse,
kuriose jų prekės ženklas nėra pakankamai
įsitvirtinęs, arba šalyse, kuriose didesnės kainos. 
Šis pokytis taip pat padeda naujoviškų prekybos formų,
pavyzdžiui, prekiavimo keliais prekės ženklais vietų
steigimo, pagrindus. Tokiu būdu vartotojai turės didesnes galimybes
pasirinkti prekiautojus. </p>
<p>Reglamentu automobilių gamintojams leidžiama reikalauti iš
prekiautojų laikytis apibrėžtų kokybės standartų,
užtikrinančių vartotojams aukštos kokybės prekybinio
atstovavimo sistemą.  Reikalaudami, kad antrinės pardavimo vietos
atitiktų visus kokybę apibrėžiančius standartus,
taikytinus prekybinio atstovavimo veiklai vietovėse, kuriose bus atidaryta
pardavimo vieta, taip pat iš anksto tikrindami, kaip yra laikomasi
šių standartų, automobilių gamintojai paprastai gali
išvengti  investicijų ir dabartinių prekiautojų
išlaidų reklamai nesąžiningo panaudojimo pavojaus.   </p>
<p>Reglamente aiškiai pripažįstamas pasirinktinio prekiavimo
sistemų, kuriomis siekiama skatinti prekiautojų investicijas į
prekės ženklo populiarinimą  jų vietovėse,
veiksmingumas.   </p>
<p>Nelabai tikėtina, kad antrinės pardavimo vietos padidins
automobilių gamintojų išlaidas, susijusias su sandoriais ir
logistika, nes galiojančioje sutartyje su prekiautoju kaip ir anksčiau
bus apibrėžiama vieta, į kurią automobilių gamintojas
privalo pristatyti prekiautojo užsakytus automobilius.  Tai reiškia,
kad prekiautojams atidarius antrinę pardavimo vietą kitoje
valstybėje narėje papildomos sutarties su vietos importuotoju
nebeprireiks, nors automobilių gamintojas ir galės perduoti vietos
importuotojui funkcijas, tokias kaip atitikties kokybiniams standartams
tikrinimas.   Kaip ir anksčiau bus taikomos tokios pat pirkimo sąlygos
ir pardavimo tikslai, kaip ir prekiautojo pirminei pardavimo vietai.   </p>
<p>Norėdami pasinaudoti bendrosios išimties reglamente
apibrėžtu visapusišku teisiniu tikrumu, automobilių
gamintojai ir prekiautojai privalo vėliausiai iki 2005 m. rugsėjo 30
d. nebeįtraukti į savo sutartis išlygų vietos
atžvilgiu. Būtent šis variantas pramonei buvo priimtiniausias.
</p>
<p>Automobilių gamintojų ir prekiautojų, visgi nusprendusių
palikti „išlygas vietos atžvilgiu“ po 2005 m. rugsėjo
30 d., atžvilgiu, Komisija, nacionalinės konkurencijos tarnybos ar
nacionaliniai teismai gali pradėti tyrimą, remdamiesi EB sutarties (81
straipsnio) taisyklėmis dėl konkurenciją ribojančios
veiklos. Reglamente išlygos vietos atžvilgiu nėra traktuojamos
kaip akivaizdūs „pagrindiniai apribojimai“, tačiau
įmonėms teks pareiga kiekvienu konkrečiu atveju įrodyti, kad
išlygos vietos atžvilgiu atitinka visas išlygą
pateisinančias sąlygas pagal EB sutarties 81 straipsnio 3 dalį,
visų pirma, kad konkurenciją ribojantį išlygų vietos
atžvilgiu poveikį atsveria reikšminga nauda. </p>

