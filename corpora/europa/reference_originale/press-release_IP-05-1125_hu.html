					<p align="right"><b>IP/05/1125</b></p>
<p align="right">Brüsszel, 2005. szeptember 12.</p>
<h1>
<a name="Heading4"></a><b>Mandelson, az EU kereskedelmi biztosa
és Mariann Fischer Boel, az EU mezőgazdasági biztosa Washingtonba
utazott a Doha-tárgyalásokra</b></h1>
<p><b><i>Amerikai kollégáival találkozik ezen a héten
Washingtonban Peter Mandelson, az EU kereskedelmi biztosa és Mariann
Fischer Boel, az EU mezőgazdasági biztosa, hogy
megbeszéléseket folytasson a Doha-fordulóról. Kedd este Rob
Portman amerikai kereskedelmi főmegbízottal és Mike Johanns
amerikai mezőgazdasági miniszterrel
agrárkérdésekről tárgyalnak, szerda délelőtt
pedig Mandelson biztos és Portman nagykövet további
megbeszéléseket folytat a Doha-fordulóról és egyéb
EU-USA kétoldalú kereskedelmi kérdésekről. Fischer Boel
biztos péntekig Washingtonban marad, hogy Robert Zoellick amerikai
külülgyminiszter-helyettessel és rangidős kongresszusi
tagokkal találkozzon, illetve további kétoldalú
eszmecserét folytasson Portman nagykövettel.</i></b></p>
<p>Elutazása előtt Mandelson biztos így nyilatkozott:
„Már csak néhány hét van a hongkongi WTO Miniszteri
Konferenciáig, így sürgős előrelépésre van
szükség. Az EU-nak és az USA-nak továbbra is vezető
szerepet kell vállalnia, és késznek kell lennie kemény
döntésekre az agrárreform terén, hogy ezáltal
előmozdítsa a forduló hátralévő részének
menetét.  Ahhoz, hogy Hongkongban tényleges előrelépést
érjünk el, most kell ambíciózus és elkötelezett
magatartást tanúsítanunk.” </p>
<p>Fischer Boel biztos elmondta: „Kevés az időnk, ha magasra
akarjuk tenni a lécet Hongkongban. KAP-reformjaink
segítségével drasztikusan csökkenteni tudtuk a kereskedelmet
torzító agrártámogatást, és tárgyalásra
bocsáthattuk az export-visszatérítéseinket. A piacra
jutás terén is rugalmasságot tanúsítottunk. Amerikai
kollégáimtól is azt várom, hogy a következő
agrártövény-tervezet előkészítésében
hasonló hajlandóságot mutassanak a reformok iránt. Az EU-USA
együttműködés elengedhetetlen a Doha-forduló
sikeréhez." </p>
<p>A 2005. decemberi Hongkongi Miniszteri Konferencia jelentős
állomás a Doha-forduló szempontjából. Ha a
fordulót 2006-ra be kívánjuk fejezni, a WTO-tagságnak a
hongkongi csúcson meg kell határoznia a végső
megállapodás keretét. Az EU következetesen olyan
ambiciózus célokat sürget, amelyek mind új piacra
jutási lehetőségeket magukkal vonnak, mind a forduló
sikeréhez elengedhetetlen jelentős fejlesztési célokat
magukban rejtik. </p>
<p>Noha a közös EU-USA vezetés és partnerség
önmagában nem elegendő egy globális kereskedelmi
forduló sikeréhez, nélkülözhetetlen feltétele
annak.  A párizsi miniszteri kiskonferencián májusban az EU
és az USA közösen dolgozott ki megállapodást az <i>ad
valorem megfelelőkről</i>, ami új lendületet adott a
mezőgazdasági tárgyalásoknak. A daliani miniszteri
kiskonferencián júliusban az EU és az USA további impulzust
adott a tárgyalásoknak azzal, hogy támogatta a
mezőgazdasági termékekre alkalmazott vámtarifa
csökkentésére irányuló G20-tervet, amely további
tárgyalások alapját képezi Genfben. </p>
<p>Az EU sürgette az USÁ-t, hogy tanúsítson az EU-éhoz
hasonló készséget a hazai agrárreformra és az
agrártámogatások megvitatására. </p>

