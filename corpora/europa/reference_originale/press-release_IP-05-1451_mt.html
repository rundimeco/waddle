					<p align="right"><b>IP/05/1451</b></p>
<p align="right">Brussell, it-22 ta' Novembru 2005</p>
<h1>
<a name="Heading4"></a><b>Il-multilingwaliżmu fl-Ewropa:</b><b>
Il-Kummissjoni Ewropea ssejjaħ għal azzjoni sabiex tippromwovi l-ilsna
u tniedi portal ġdid tal-Web</b></h1>
<p><b><i>Permezz tal-qawl : “Aktar ma taf ilsna , aktar inti bniedem
sħiħ,” il-Kummissjoni tafferma mill-ġdid l-impenn
tagħha stess għall-multilingwaliżmu billi tadotta llum l-ewwel
Komunikazzjoni tagħha li qatt għamlet dwar il-kwistjoni. Id-dokument
jesplora n-naħat differenti tal-politiki tal-Kummissjoni f’dan
il-qasam u jistipula strateġija ġdida tal-qafas
għall-multilingwaliżmu bi proposti għal azzjonijiet
speċifiċi. Dawn ikopru tliet zoni distinti fejn l-ilsna huma ta'
importanza fil-ħajja ta' kuljum tal-bnedmin fl-Unjoni Ewropea:
is-soċjetà, l-ekonomija u r-relazzjonijiet tal-Kummissjoni nfisha
maċ-ċittadini ta’ l-UE. Il-Kummissjoni ssejjaħ lill-Istati
Membri sabiex jagħmlu l-parti tagħhom biex iżidu t-tagħlim u
l-użu ta’ l-ilsna. Sabiex tikkommemora l-okkażjoni, portal
ġdid tal-Web dwar l-ilsna tnieda fuq il-websajt interistituzzjonali
ta’ l-UE, b’aċċess fl-20 ilsen uffiċjali kollha kemm
huma.</i></b></p>
<p>Fi kliem Ján Figel’, il-Kummissarju għall-Edukazzjoni,
Taħriġ, Kultura u Multilingwaliżmu: <i>“L-ilsna huma dawk
li jagħmluna bnedmin, u d-diversità lingwistika ta’ l-Ewropa
hija fil-qalba ta’ l-identità tagħha. Eżatt bħal-lum
sena, inħtart bħala l-ewwel Kummissarju Ewropew li qatt ingħata
responsabilità speċifika għal Multilingwaliżmu.
Il-Komunikazzjoni adottata llum hija sinjal ieħor ċar ta' l-impenn
tal-Kummissjoni fil-promozzjoni ta' l-ilsna u d-diversità lingwistika
fl-Unjoni."  </i></p>
<p>Skond stħarriġ riċenti ta’
l-Eurobarometru<sup><b><a name="fnB1" href="#fn1">[1]</a></b></sup>, <b>nofs
taċ-ċittadini ta’ l-UE jgħidu li huma kapaċi
jżommu konverżazzjoni f’ilsien ieħor</b> apparti minn
ilsien pajjiżhom. Il-Komunikazzjoni adottata llum tara l-għerf
ta’ l-ilsna bħala sengħa mixtieqa tal-ħajja
għaċ-ċittadini kollha ta’ l-UE, u tippreżenta
l-azzjonijiet varji stipulati mill-Kummissjoni sabiex tippromwovi u
tiżviluppa l-kapaċitajiet ta’ lingwa u d-diversità
lingwistika b’mod ulterjuri. Permezz tal-programmi ta’ Socrates u
Leonardo da Vinċi, pereżempju, il-Kummissjoni tqiegħed
<b>30M€ kull sena f’azzjonijiet bħal taħriġ,
mobilità ta’ studenti u għalliema u l-għoti ta’ flus
għall-iskambji ta’ klassijiet. </b></p>
<p>Il-Komunikazzjoni tenfasizza l-<b>importanza tal-kapaċitajiet tal-lingwa
għall-mobilità tal-ħaddiema u għall-kompetittività
ta’ l-ekonomija ya’ l-UE.</b> Il-Kummissjoni s-sena d-dieħla se
tippubblika studju dwar l-impatt fuq l-ekonomija Ewropea li jħallu
l-iskarsezzi ta’ kapaċitajiet lingwistiċi. U hemm izjed li
jeħtieġ isir, jgħid, sabiex jissaħħaħ ir-rwol
ta’ l-industriji ta’ l-ilsna li jiswew bosta mijuni ta’ ewro
li qegħdin ikomplu jikbru fl-Unjoni Ewropea. </p>
<p>Sabiex issir biċċa xogħol aqwa sabiex
<b>iċ-ċittadini jiġu pprovduti b’aċċess
għat-tagħrif dwar l-Unjoni Ewropea fl-ilsna tagħhom stess</b>,
speċjalment dwar leġiżlazzjoni, proċeduri u politiki,
il-Kummissjoni tgħid li:</p>
<ul>
<li>Se tagħmel il-<b>bosta websajts tagħha aktar
multilingwistiċi</b>, permezz li twaqqaf netwerk intern sabiex tiżgura
li hemm konsistenza fil-prassi lingwistika tad-dipartimenti tagħha, u</li>
<li>Se tistabbilixxi politika multilingwistika proattiva ta’
komunikazzjoni, sabiex tikkomplementa l-inizjattiva usa’ tal-Kummissjoni
li ttejjeb il-komunikazzjoni bejn iċ-ċittadini Ewropej u gruppi
speċifiċi bħal ma huma ġurnalisti, l-industrija legali,
skejjel u universitajiet.</li></ul><p>Il-Kummissjoni se<b> tinvesti aktar
fir-riċerka relatata ma’ l-ilsna</b> li tistħarreġ modi
ta’ kif jistgħu jinqabżu l-barrieri ta' l-ilsna permezz ta'
teknoloġiji ġodda ta’ tagħrif u komunikazzjoni, kif ukoll
fil-qasam tax-xjenzi soċjali u umani. </p>
<p>Fi ħdan l-Istati Membri, il-Kummissjoni tipproponi l-adozzjoni ta’
<b>pjanijiet nazzjonali ta’ azzjoni sabiex jippromwovu
l-multilingwaliżmu</b>, titjib ulterjuri fit-taħriġ ta’
l-għalliema ta’ l-ilsna, previżjoni adegwata
għat-tagħlim ta’ l-ilsna minn età żgħira, u aktar
tagħlim ta’ suġġetti ta’ l-iskola permezz ta’
lsien barrani. Il-Kummissjoni tfakkar li waqt il-Kunsill Ewropew ta’
Barċellona ta’ l-2003, il-Kapijiet ta’ l-Istat u tal-Gvern kien
għamlu sejħa għal <b>mill-anqas żewġ ilsna barranin li
għandhom jiġu mgħallma f’età żgħira
ħafna</b>. Titlob ukoll lill-Istati Membri sabiex jirrevedu l-programmi
ta’ taħriġ fl-universitajiet sabiex jiżguraw li
jgħammru lill-istudenti fil-professjonijiet lingwistiċi
bil-kapaċitajiet adattati.</p>
<p>Il-Kummissjoni tipproponi li jiġi stabbilit <b>Grupp ta’ Livell
Għoli dwar il-Multilingwaliżmu</b>, magħmul minn esperti
indipendenti, sabiex jgħinuha tanalizza l-progress miksub mill-Istati
Membri u sabiex jipprovdi ideat ġodda, appoġġ u parir
f’inizjattivi tal-ġejjieni.</p>
<p><b>Konferenza ministerjali dwar il-multilingwaliżmu</b> se tinżamm
fil-futur qrib sabiex tippermetti l-Istati Membri li jaqsmu bejniethom
il-progress li nkiseb u jippjanaw il-ħidma futura.</p>
<p>Il-Kummissjoni Ewropea llum nidiet ukoll <b>portal tal-Web dwar
l-ilsna</b><sup><a name="fnB2" href="#fn2">[2]</a></sup><b>.</b> Se tkun punt
faċli ta’ aċċess għall-pubbliku ġenerali,
il-mezzi tax-xandir jew l-istudenti għat-tagħrif dwar l-ilsna
ill-Unjoni Ewropea. Is-suġġetti koperti jvarjaw mill-politiki
ta’ l-Unjoni għat-tħeġġiġ tat-tagħlim
ta’ l-ilsna u d-diversità lingwistika, permezz ta’
reviżjoni tal-kapaċitajiet lingwistiċi tal-lum fl-Unjoni,
sar-regoli ta’ l-użu ta’ l-ilsna uffiċjali ta’ l-UE
nnifsha u ġabra ta’ opportunitajiet ta’ impjieg għal
lingwisti professjonisti ma’ l-istituzzjonijiet ta’ l-Unjoni.
Il-kontenut huwa organizzat f’mod loġiku u faċli biex
tħaddmu u, l-aktar ħaġa importanti, it-test kollu ta’
navigazzjoni u ta’ preżentazzjoni fil-portal innifsu huwa pprovdut
fl-20 ilsien uffiċjali kollha kemm huma – li jirrifletti l-impenn
ta’ l-Unjoni li tikkomunika maċ-ċittadini tagħha fl-ilsien
tagħhom stess.<br>Għal aktar tagħrif:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> <a
href="/rapid/pressReleasesAction.do?reference=IP/05/1179&format=HTML&aged=0&language=FR&guiLanguage=fr">IP
05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


