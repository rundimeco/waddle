					<p align="right"><b>IP/05/1551</b></p>
<p align="right">Brussell, it-8 ta’ Diċembru 2005</p>
<h1>
<a name="Heading4"></a><b>Il-Kumissjoni Ewropea tissimplifika r-regoli
tas-sajd</b></h1>
<p><b><i>Illum, il-Kummissjoni Ewropea ħadet pass kbir ieħor lejn li
tagħmel miżuri aktar sempliċi fi ħdan il-Politika Komuni
tas-Sajd (PKS) billi adottat Pjan ta’ Azzjoni għas-simplifikazzjoni u
t-titjib tal-leġiżlazzjoni tas-sajd għall-perjodu bejn l-2006 u
l-2008. Il-Pjan huwa parti minn proċess li jinvolvi l-Kummissjoni kollha u
li għandu l-ħsieb li jinkoraġġixxi regolamentazzjoni
aħjar. Tfasslu proposti dettaljati fuq il-bażi
tal-Konklużjonijiet tal-Kunsill dwar is-simplifikazzjoni tal-PKS, u
ta’ proċess ta’ konsultazzjoni estensiva ma’ l-Istati
Membri u l-industrija tas-sajd. Il-pjan jidentifika sensiela ta’
inizjattivi ta’ prijorità għat-tliet snin li ġejjin li
jagħfsu fuq żewġ oqsma ewlenin – il-konservazzjoni u
l-kontroll. Dan huwa l-ewwel pjan settorjali tat-tip tiegħu li ġie
adottat mill-Kummissjoni u se jkun minn ta’ quddiem fl-applikazzjoni
konkreta ta’ l-istrateġija ta’ simplifikazzjoni mhux biss
fis-settur tas-sajd, iżda anki fil-leġiżlazzjoni Ewropea b'mod
ġenerali.</i></b></p>
<p>“Dan il-Pjan ta’ Azzjoni gawda mill-kontribut tal-Partijiet
interessati kollha li riedu miżuri aktar ċari u sempliċi dwar
is-sajd Jekk il-miżuri jkunu faċli biex tifhimhom, l-applikazzjoni u
l-monitoraġġ tagħhom ikunu aktar faċli u jħaffu
x-xogħol għal kulmin hu kkonċernat.” Din l-inizjattiva hija
turija ċara ta’ l-impenn tal-Kummissjoni għal regolamentazzjoni
aħjar. Joe Borg, il-Kummissarju Ewropew għas-Sajd u l-Affarijiet
Marittimi, qal   </p>
<p>L-għanijiet ta’ l-eżerċizzju tas-simplifikazzjoni
tal-PKS huma: </p>
<ul>
<li>li jkun żgurat li t-testi leġiżlattivi huma ċari u mhux
ambigwi; </li>
<li>li jkun żgurat li sew is-sajjieda u sew l-amministraturi nazzjonali
jkollhom aċċess għall-informazzjoni li jeħtieġu
f’forma konċiża u li tinftiehem malajr u</li>
<li>li jitnaqqas il-piż tax-xogħol li bħalissa jaqa’ fuq
dawn iż-żewġ gruppi ta’ partijiet interessati bħala
riżultat ta’ kumplikazzjonijiet żejda fir-regolamentazzjoni.
</li></ul><p>Għal dan il-għan, filwaqt li qed tintrabat li
tiżgura li kull leġiżlazzjoni ġdida u kull strument li
bħalissa qed jiġi rivedut jilħqu dawn il-kriterji
fil-ġejjieni, il-Kummissjonin identifikat għadd ta’ regolamenti
li bħalissa qegħdin fis-seħħ bħala miri prioritarji
għar-ristrutturar u r-reviżjoni. Dawn jinkludu strumenti li
għandhom x’jaqsmu ma’: <i>TACs</i> u kwoti, u l-isforz
tas-sajd; miżuri tekniċi għall-protezzjoni
taż-żgħar tal-ħut; il-ġbir u l-ġestjoni tad-dejta;
miżuri ta’ monitoraġġ, li jinkludu sistemi kkompjuterizzati
ta’ monitoraġġ; obbligi ta’ rappurtar; u
awtorizzazzjonijiet għas-sajd barra mill-ilmijiet ta’ l-UE.
Bis-saħħa ta’ l-iffokar fuq il-konservazzjoni u l-kontroll,
il-Kummissjoni tittama li ttejjeb il-kundizzjonijiet tax-xogħol kemm
tal-ħaddiema kif ukoll ta’ l-uffiċjali pubbliċi fis-settur
tas-sajd, u b’hekk tinkoraġġixxi l-applikazzjoni effettiva,
effiċjenti u trasparaneti tal-Politika Komuni tas-Sajd. </p>
<p>Dan il-proċess ta’ simplifikazzjoni u titjib jimxi id f’id
ma’ l-impenn tal-Kummissjoni lejn it-titjib tal-konsultazzjoni
mal-partijiet interessati kollha tas-settur tas-sajd. Il-Pjan ta’ Azzjoni,
għalhekk, jinkludi impenji speċifiċi għal konsultazzjoni
minn qabel u aktar sħiħa, u għal involviment akbar tal-partijiet
interessati mhux biss fit-tfassil tal-politika, iżda anki fl-iżgurar
li s–sajjieda, b’mod partikolari, jinżammu dejjem infurmati
bis-sħiħ dwar id-drittijiet u l-obbligi tagħhom. </p>
<p>Il-Pjan ta’ Azzjoni jikkonferma wkoll inizjattivi reċenti
meħuda mill-Kummissjoni bħala parti mir-riforma tal-PKS, inklużi:
l-adozzjoni ta’ approċċ multijannwali
għall-istrateġija tal-konservazzjoni; l–applikazzjoni mmirata
ta' l-istrumenti ta’ konservazzjoni skond ir-reġjun jew
iż-żona tas-sajd; li jitiqesu aħjar l-interazzjonijiet bejn
is-sajd u l-ambjnet fir-riċerka u l-ġbir tad-dejta; u t-twessigħ
ta’ l-użu tat-teknoloġija avvanzata, inklużi s-sistemi
ta’ l-<i>IT</i>, fil-kontroll, il-monitoraġġ u r-rappurtar. </p>
<p>Bosta mill-proposti dettaljati li qegħdin fil-pjan joħorġu
mill-prinċipji ġenerali li l-Kummissjoni diġà bdiet
timplimenta fil-leġiżlazzjoni ġdida. Għalhekk,
pereżempju, il-Proposti għat-<i>TACS</i> ta’ l-2006 u l-kwoti
għall-Baħar Baltiku nfirdu mill-proposta ġenerali dwar
it-<i>TACs</i> u l-kwoti li tkopri ilmijiet Komunitarji oħra, u ġiet
għalhekk ippreżentata fil-Kunsill xahar qabel id-data tas-soltu
għall-bidu tal-proċess annwali għat-<i>TACs</i> u l-kwoti.
Bl-istess mod, il-proposta reċenti dwar miżuri tekniċi
għall-Baħar Baltiku turi x’jista’ jinkiseb fil-prattika
meta l-partijiet kollha kkonċernati jintrabtu li jagħmlu
s-simplifikazzjoni realtà. </p>
<p>Il-Pjan ta’ Azzjoni 2006-2008 jirrappreżenta pjan ta’
azzjoni ambizzjuż għall-Kummissjoni u l-imsieħba tagħha
għat-tliet snin li ġejjin. Meta jitwettaq fil-prattika, se jiffiser
pass kbir ‘il quddiem lejn Politika Komuni tas-Sajd li mhux biss
tinftiehem aħjar u tkun aktar faċli biex tiġi implimentata,
iżda li x’aktarx ikunilha aktar possibbli li tilħaq
iż-żewġ għanijiet tagħha – industrija Ewropea
tas-sajd sostenibbli u li trendi, ibbażata fuq stokkijiet tal-ħut
b'saħħithom u ambjent san ta' l-ibħra.</p>

