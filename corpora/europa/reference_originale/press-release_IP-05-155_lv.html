					<p align="right"><b>IP/05/155</b></p>
<p align="right">Briselē, 2005. gada 9. februārī</p>
<h1>
<a name="Heading4"></a><b>Klimata pārmaiņas: Komisija
izklāsta galvenos punktus stratēģijā laikposmam pēc
2012. gada</b></h1>
<p><b>Šodien Eiropas Komisija pieņēma paziņojumu, kurā
izklāstīta turpmākā klimata pārmaiņu politika.
Tajā ietverti arī priekšlikumi, kas palīdzēs
strukturēt ES un tās partneru sarunas par klimata pārmaiņu
politiku pēc 2012. gada, kad beidzas pirmais saistību
termiņš saskaņā ar Kioto protokolu. Priekšlikumi paredz
pasākumus lielo piesārņotājvalstu un strauji augošo
jauno ekonomiku iesaistīšanai. Paziņojumā ieteikts
turpmākajos pasākumos pēc 2012. gada iekļaut jūras
transporta un aviācijas nozares.  </b></p>
<p>Vides komisārs Stavros Dimas paziņoja: „<i>Cīņa
pret klimata pārmaiņām ir nevis izvēle, bet
nepieciešamība</i>.<i>  Mēs turpināsim būt
vadošā organizācija kā piemērs pārējai
pasaulei, taču centīsimies iesaistīt arī visus
starptautiskos partnerus. Esmu pārliecināts, ka ir izpildāma
mūsu apņemšanās līdz 2010. gadam ierobežot
temperatūras palielināšanos, lai nepārsniegtu starpību
2° C. Pat vairāk – aprēķini rāda, ka izmaksas,
kas saistītas ar šodien izklāstīto stratēģiju
laikposmam pēc 2012. gada, ir atbilstošas mūsu
ekonomikai.”</i></p>
<p>Komisijas dokumentā uzsvērts, ka klimatu saudzējošas
sabiedrības izveide paplašina ES ekonomikas iespējas un palielina
Lisabonas stratēģijas ietekmi.   Ir izstrādāti
priekšlikumi energoefektivitātes un apgādes drošības
uzlabošanai, tostarp palielinot ES izdevumus pētniecības
jomā, kā arī arvien pieprasītāko klimatam
labvēlīgo tehnoloģiju izstrādei. Šā Komisijas
paziņojuma iniciatori ir ES valstu un valdību vadītāji, kas
apspriedīs vidēja termiņa un ilgtermiņa
stratēģijas emisiju samazināšanai un tostarp pavasara
Eiropadomes mērķus. </p>
<p>Komisijas ziņojumā ieteikts ietvert šādus aspektus ES
stratēģijā pēc 2012. gada:</p>
<ul>
<li><b>Plašāka starptautiskās sabiedrības
līdzdalība emisiju samazināšanā.</b> ES jāturpina
veikt daudzpusējus pasākumus klimata pārmaiņu
apturēšanai, bet tai jāveicina citu lielo
piesārņotājvalstu, tostarp arī jaunattīstības
valstu, iesaistīšanās. 2005. gadā jāizpēta
nākotnes darbību varianti, kuru pamatā būs kopīgi,
taču atšķirīgi pienākumi. </li>
<li><b>Papildu nozaru iekļaušana</b>, jo īpaši
attiecībā uz aviāciju, jūras transportu un
mežsaimniecību, jo mežu izciršana dažos reģionos
būtiski ietekmē siltumnīcefekta gāzu koncentrācijas
palielināšanos atmosfērā.</li>
<li><b>Inovāciju veicināšana ES</b>, lai nodrošinātu
jaunu klimatam labvēlīgu tehnoloģiju izstrādi un
pārņemšanu un pareizus lēmumus par ilgtermiņa
investīcijām enerģētikas, transporta un
būvniecības infrastruktūrās.</li>
<li><b>Elastīgu tirgus instrumentu turpmāka izmantošana emisiju
samazināšanai ES un pasaulē</b>, piemēram, ES emisiju kvotu
tirdzniecības sistēma.</li>
<li><b>Pielāgošanās politikas ES un pasaulē</b>, kuru
īstenošanai jānosaka vājākie posmi un
jāievieš pasākumi to pielāgošanās spējas
palielināšanai. </li></ul><p>Dokumentā ieteikts
paātrināt to pašreizējo politiku īstenošanu, kuras
paredz emisiju samazināšanu, jaunu tehnoloģiju
veicināšanu, sabiedrības zināšanu līmeņa
palielināšanu, koncentrētu izpēti, intensīvāku
sadarbību ar trešām valstīm un jauna posma
uzsākšanu Eiropas Klimata pārmaiņu programmā, lai
pārskatītu paveikto un izvērtētu jaunas iespējas
ekonomiski pamatotai emisiju samazināšanai.</p>
<p><b>Pamatinformācija</b></p>
<p>Padome 1998. gadā apstiprināja ES mērķi
ierobežot vidējās temperatūras palielināšanos
pasaulē tā, lai temperatūras starpība nepārsniegtu
2° C, salīdzinot ar rādītājiem pirms straujā
rūpniecības uzplaukuma. Saskaņā ar Kioto protokolu, kas
stāsies spēkā 2005. gada 16. februārī,
rūpnieciski attīstītajām valstīm jāsamazina
emisijas. </p>
<p>Ziņojums, pamatinformācijas dokuments un sīkākas
ziņas ir pieejamas</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

