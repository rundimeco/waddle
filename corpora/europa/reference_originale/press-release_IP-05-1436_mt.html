					<p align="right"><b>IP/05/1436</b></p>
<p align="right">Brussell, is-17 ta' Novembru 2005</p>
<h1>
<a name="Heading4"></a><b>Il-previżjonijiet ekonomiċi
tal-ħarifa tal-Kummissjoni għall-2005-2007: it-tkattir ekonomiku
jaqbad ir-ritmu</b></h1>
<p><b><i>L-attività ekonomika għandha tikber b’1.5% fl-Unjoni
Ewropea fl-2005 qabel ma terġa tilħaq il-potenzjal tagħha fl-2006
ta’ 2.1% u tkompli tiżdied aktar għal 2.4 % fl-2007. 
Iċ-ċifri għaż-żona ta’ l-Euro li jikkorrispondu
huma 1.3%, 1.9% u 2.1%. L-imbuttatura ewlenija ġejja mit-talba interna,
b’mod partikolari l-investiment privat, li nġabet minn irkupru
notevoli fis-sentiment ekonomiku min-nofs l-2005. L-UE mistennija toħloq
sitt miljun impjieg ġdid fil-perjodu ta’ tliet snin, u dan se
jgħin biex il-qagħad jonqos minn quċċata ta’ 9.0% fi
tmiem l-2004 għal 8.7% fl-2005 u 8.1% fl-2007. L-inflazzjoni fl-UE se
tiżdied ftit għal 2.3% din is-sena minħabba l-prezzijiet
taż-żejt qabel ma terġa tinżel għal 1.8% fl-2007.
</i></b></p>
<p>“Wara li l-ewwel sitt xhur kienu diżappuntanti, iż-żona
ta' l-Euro u l-Unjoni Ewropea qegħdin f’pożizzjoni tajba biex
jieħdu vantaġġ minn previżjoni globali pożittiva.
Il-kisba mill-ġdid tal-fiduċja ekonomika u t-tnaqqis konsistenti
fil-qagħad huma mistennija li jħajjru l-konsum u li jagħtu spinta
lill-investiment, li jgawdi minn kundizzjonijiet finanzjarji favorevoli u
profitti tajbin għall-kumpaniji. Iċ-ċifra ta’ 0.6%
għat-tkabbir ekonomiku għat-tielet kwart tas-sena tikkonferma  din
ix-xejra”, qal Joaquín Almunia, il-Kummissarju għall-Ekonomija u
l-Affarijiet Monetarji. </p>
<p>It-tkabbir ekonomiku mistenni li jkun ta’ 1.5% fl-UE fl-2005 wara li
kien 2.4% s-sena l-oħra, qabel ma jerġa’ jitla’ għal
2.1% fl-2006 u 2.4% fl-2007. Il-previżjonijiet għall-2005-2007
għaż-żona ta’ l-Euro huma 1.3%, 1.9% u 2.1%.  </p>
<p><b>Jiżdied l-investiment</b></p>
<p>Dan ġej mill-qabża fil-fiduċja ekonomika fit-tieni nofs
ta’ l-2005 li temmet perjodu ta’ dgħjufija li kien ilu
għaddej mir-raba’ kwart ta’ l-2004, ikkaġunat minn
prezzijiet taż-żejt dejjem tilgħin, tnaqqis fir-rata ta’
tkabbir ekonomiku globali u talba interna dgħajjfa fl-Ewropa. It-tkabbir
fl-investiment totali issa mistenni li jiżdied u jaqbeż it-3% fl-2006
u l-2007. Iż-żieda fl-investiment ġejja, b’mod partikolari,
mill-kisba mill-ġdid tal-fiduċja fin-negozju, it-titjib kontinwu
fil-karti tal-bilanċ tal-kumpaniji u żieda dejjem tikber ta’
investiment li jieħu post ieħor.</p>
<p>Il-fatturi ewlenin wara x-xejriet ġenerali jinkludu taħlita
politika makro-ekonomika akkomoditattiva, kundizzjonijiet finanzjarji komdi,
marġini ta’ profitt wiesgħa, rata tal-kambju effettiva nominali
aktar dgħajfa u ambjent globali li għadu b’saħħtu.
</p>
<p><b>Il-qagħad nieżel b’mod regolari</b></p>
<p>Wara li żdied fi snin reċenti għal 9.0% fl-UE u 8.9%
fiż-żona ta’ l-Euro u, ir-rata tal-qagħad għandha
tonqos bi kważi punt għal 8.1% fiż-żewġ żoni
fl-2007. B'kollox, l-UE mistenija toħloq sitt miljun impjieg ġdid bejn
l-2005 u l-2007, li minnhom 4.5 miljuni fiż-żona ta’ l-Euro,
inklużi 1.4 miljuni fl-2005. Il-kundizzjonijiet imtejjba tas-suq ta’
l-impjiegi mistennija li jqawwu l-fiduċja tal-konsumatur, u b’hekk
ikun qed jingħata appoġġ lill-irkupru gradwali tal-konsum privat.
</p>
<p>Peress li tirrifletti ż-żieda fil-prezzijiet taż-żejt, hu
maħsub li l-inflazzjoni tkun ta’ bejn wieħed u ieħor 2.3%
din is-sena, sew fiż-żona ta’ l-UE kif ukoll ta’ l-Euro
qabel ma tinżel kemm kemm għal 2.2% (fiż-żewġ
żoni) fl-2006. Aktar importanti minn hekk, l-inflazzjoni ċentrali
(mingħajr ma jitqiesu l-enerġija u l-prezzijiet ta’ l-ikel mhux
ipproċessat) għadha baxxa u għalissa mhix qed turi xi effetti
għat-tieni darba li ġejjin minn prezzijiet taż-żejt dejjem
tilgħin.   </p>
<p>It-tnaqqis fl-attività ekonomika fil-bidu ta’ din is-sena,
madankollu, ħalla l-effetti tiegħu fuq il-finanzi pubbliċi
fl-2005. Id-defiċit tal-gvern ġenerali bħala sehem mill-PGD huwa
stmat li jitla’ bi tnejn minn għaxra ta’ punt perċentwali
għal 2.9% fiż-żona ta’ l-Euro u b’wieħed minn
għaxra għal 2.7% fl-UE kollha kemm hi, qabel ma jitjieb kemm kemm
fl-2006 u l-2007. Għad hemm differenzi kbar bejn pajjiż u ieħor,
bi 12-il Stat Membru jkollhom (jew mistennija li jkollhom) defiċit
eċċessiv<sup><b><a name="fnB1" href="#fn1">[1]</a></b></sup> fl-2005
li minnhom ħamsa huma fiż-żona ta' l-Euro. Min-naħa
l-oħra, sitt pajjjiżi għandhom qagħda baġitarja
bbilanċjata jew inkella għandhom bilanċ pożittiv. </p>
<p><b>Ix-xejriet dinjija jibqgħu pożittivi, iżda għad hemm
ir-riskji</b></p>
<p>Il-qawmien mill-ġdid tat-tkabbir fl-UE huwa mgħejun minn xejra
globali li tibqa' qawwija. It-tkabbir dinji huwa stmat li jkun 4.3% din is-sena
u d-dieħla, qabel ma jinżel għal livell kemm kemm aktar baxx
fl-2007. Kien ta’ 5% fl-2005 – l-aktar pass mgħaġġel
mis-snin sebgħin lil hawn. Fil-waqt li naqqas kemm kemm, it-tkabbir
ekonomiku fl-Ażja se jibqa’ fuq il-livell ta’ 7-7.2% tul
il-perjodu tal-previżjoni. Dan barra mill-Ġappun (2.5% din is-sena u
2.2% fl-2006)</p>
<p>L-istess jista’ jingħad dwar il-kummerċ dinji, li
reġa’ żied ir-ritmu tiegħu wara bidu dgħajjef u jidher
li qed jikber bir-rata ta’ madwar 7% tul il-perjodu tal-previżjoni.
</p>
<p>Iżda n-naħa esterna wkoll tkompli tkun ta’ riskju
għax-xejra ekonomika ta’ l-Ewropa fil-waqt li fuq in-naħa
domestika r-riskji jidhru li huma aktar ibbilanċjati.</p>
<p>Korrezzjoni bla ordni ta’ l-iżbilanċi globali u/jew xi tibdil
fl-imġieba tal-konsumaturi Amerikani huma wieħed mir-riskji negattivi,
fil-waqt li ma jistgħux ikunu esklużi aktar żidiet fil-prezz
taż-żejt.  Fuq in-naħa pożittiva, jista’ jkun li
l-pajjiżi li jesportaw iż-żejt jonfqu parti akbar mid-dħul
addizzjonali tagħhom miż-żejt, ħaġa li tkun ta’
ġid għall-esportazzjoni ta’ l-UE. </p>
<p>Internament, fuq in-naħa pożittiva, il-konsum privat jista’
jiżdied b’mod aktar ċar, biex b’hekk tkun soddisfatta
d-domanda li baqgħet soppressa, hekk kif is-sitwazzjoni fis-suq ta’
l-impjiegi titjieb u l-inċertezza marbuta ma’ għejun ta’
dħul futuri (bħal ma hi s-sostenibbiltà tas-sigurtà
soċjali u s-sistemi tal-pensjoni) tonqos. Madankollu, prezzijiet
taż-żejt għolja, fiduċja tal-konsumaturi li tibqa’
dgħajfa u aspettattivi ta’ tkabbir baxx jistgħu wkoll
idgħajjfu l-irkupru ekonomiku.   <br>Il-previżjonijiet sħaħ
tal-ħarifa tal-Kummissjoni jinsabu fuq l-internet f'dan is-sit: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p></p>
<p></p>
<p></p>
<p></p>
<p></p>
<p>[Graphic in PDF & Word format]</p>
<p></p>
<p></p>
<p></p>
<p></p>
<p>[Graphic in PDF & Word format]</p>
<p></p>
<p></p>
<p></p>
<p></p>
<p></p>
<p></p>
<p></p>
<p>[Graphic in PDF & Word format]</p>
<p></p>
<p></p>
<p></p>
<p></p>
<p></p>
<p></p>
<p>[Graphic in PDF & Word format]</p>
<p></p>
<hr><p><sup><b><a name="fn1" href="#fnB1">[1]</a></b></sup> 	Fuq il-limitu ta’
tlieta fil-mija kif stabbilit mit-Trattat ta’ Maastricht</p>


