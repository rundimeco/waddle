					
<P><B>IP/00/1312</B>
<P>Brussel, 15 november 2000
<H3>
<P><B>Overleg binnen de Europese Commissie over de huidige situatie inzake BSE in de EU</B></H3>
<P><I><B>De toegenomen incidentie van BSE in Frankrijk heeft het vertrouwen van de consumenten in de veiligheid van rundvlees aangetast. Vanmorgen heeft de Europese Commissie eraan herinnerd dat de uiteenlopende maatregelen die ze heeft ingevoerd, voldoende zijn om een hoog niveau van bescherming van de volksgezondheid en de veiligheid te waarborgen, op voorwaarde dat ze volledig ten uitvoer worden gelegd. De Commissie is het er evenwel mee eens dat bijkomende maatregelen nodig zijn om het consumentenvertrouwen te herstellen. De invoering, naast de vigerende wetgevingsmaatregelen, van een allesomvattend programma voor BSE-tests in de hele Unie zou de consumenten de nodige garanties bieden. De heren Fischler en Byrne zijn door het college gemachtigd om tijdens de Raad Landbouw van 20 en 21 november samen met de lidstaten de mogelijkheden voor een dergelijk programma te onderzoeken. In het licht van de besprekingen in de Raad zal op 22 november in het Permanent Veterinair Comit</B></I><I><B>é een voorstel aan de lidstaten worden voorgelegd. De heer Byrne heeft de lidstaten er nu reeds toe opgeroepen het reeds goedgekeurde Europese testprogramma voor zieke dieren v</B></I><I><B>ó</B></I><I><B>ór de verplichte datum toe te passen. De heer Fischler is vanmorgen ook gemachtigd om een regeling voor particuliere opslag voor te stellen om de markt in rundvlees te ondersteunen. Dat voorstel zal op 17 november voor advies aan het Comit</B></I><I><B>é van beheer voor rundvlees worden voorgelegd. De Commissie zal op alle maatregelen nauw toezicht houden teneinde de doeltreffendheid van alle bestaande maatregelen ter bescherming van de volksgezondheid, zoals het verbod op het voeren van vleesbeendermeel van zoogdieren aan herkauwers, verder te bevorderen. </B></I>
<P>Dit jaar is de incidentie van BSE in Frankrijk aanzienlijk gestegen. Sinds het begin van het jaar zijn negenennegentig gevallen geteld, tegenover eenendertig in 1999. Een minder grote stijging is vastgesteld in andere lidstaten, met name in Ierland en België. De gestegen incidentie in Frankrijk is gedeeltelijk toe te schrijven aan de invoering van gerichte BSE-tests op runderen door middel van een test na het slachten, zoals voorgeschreven door een beschikking van de Commissie terzake. Frankrijk heeft deze tests ingevoerd vóór de uiterste datum van 1 januari 2001 en voert ook meer tests uit dan vereist.
<P>De toegenomen incidentie in Frankrijk heeft het vertrouwen van de bevolking in de veiligheid van rundvlees ernstig geschokt en de consumptie is met 40% gedaald. Op 14 november heeft de Franse regering een aantal beschermingsmaatregelen aangekondigd, met name een opschorting van het voeren van vleesbeendermeel aan dieren. Besmet vleesbeendermeel staat algemeen bekend als de belangrijkste bron van BSE-besmetting. Hoewel er strikte wetgevingsmaatregelen gelden die het risico van een dergelijke besmetting moeten beperken, zijn na controles in bepaalde lidstaten vragen gerezen bij de doeltreffendheid van deze maatregelen. 
<P>De toegenomen incidentie in Frankrijk moet in de juiste context worden gezien. De incidentie bedraagt momenteel 7 gevallen per miljoen runderen ouder dan 2 jaar, wat aanzienlijk minder is dan de internationale standaard voor landen met een hoog risico, dat 100 gevallen per miljoen bedraagt. Frankrijk heeft het initiatief genomen om in zijn veestapel actief BSE op te sporen en verdient erkenning voor deze verantwoordelijke aanpak, want wie zoekt, die vindt. Van zelfgenoegzaamheid kan evenwel geen sprake zijn zolang de incidentie van de ziekte nog in één of meer lidstaten toeneemt. 
<P>Het risico bestaat dat de lidstaten die de gerichte tests nog niet hebben ingevoerd, een stijging van de incidentie zullen kennen wanneer ze met die tests starten. In de lidstaten waar zich tot op dat ogenblik nog geen inlandse gevallen van BSE hebben voorgedaan, dreigt het consumentenvertrouwen het sterkst te worden geschokt.
<P><B>ACHTERGROND</B>
<P>Geldende communautaire maatregelen ter bestrijding van BSE
<P>De Commissie verwijst naar een veelomvattende lijst van maatregelen in verband met BSE, die op haar initiatief zijn ingevoerd:
<UL><P><LI>Actieve bewakingsmaatregelen voor het opsporen, controleren en uitroeien van BSE;
<P><LI>Het verbod op het voeren van vleesbeendermeel van zoogdieren aan herkauwers;
<P><LI>De strengere verwerkingsnormen voor dierlijk afval (133 graden en 3 bar gedurende twintig minuten) om de potentiële besmetting tot een minimum te beperken;
<P><LI>De verplichting, die sinds 1 oktober 2000 geldt, om specifiek risicomateriaal (SRM) van runderen, schapen en geiten te verwijderen en te vernietigen - de belangrijkste beschermingsmaatregel tegen de overdracht van BSE;
<P><LI>De invoering vanaf 1 januari 2001 van steekproeven voor BSE, met bijzondere aandacht voor dierencategorieën met een hoog risico. 
<P><LI>Momenteel liggen een aantal bijkomende voorstellen van de Commissie bij de Raad en het Europees Parlement, die de bescherming van de bevolking tegen het risico van overdracht van BSE verder zullen verbeteren. Het gaat onder meer om een voorstel voor een allesomvattend kader van voorschriften inzake de preventie en de bestrijding van overdraagbare spongiforme encefalopathieën (TSE's). Op de Raad Landbouw van december kan over dit voorstel een gemeenschappelijk standpunt worden bereikt. In oktober 2000 heeft de Commissie ook een belangrijk voorstel voor een verordening van de Raad en het Parlement over dierlijk afval goedgekeurd. Dat voorstel biedt de mogelijkheid een allesomvattend kader in te stellen dat ervoor zal zorgen dat vleesbeendermeel geen bedreiging vormt voor de gezondheid van mens of dier. De Commissie heeft onlangs ook een voorstel voor een Europese Voedelautoriteit goedgekeurd. Die autoriteit moet de risico-evaluatie en de risicocommunicatie op het gebied van voedselveiligheid verbeteren. 
</UL><P>De diensten van de Commissie zijn ervan overtuigd dat de hierboven beschreven bestrijdingsmaatregelen het risico van BSE-overdracht tot een minimum kunnen beperken. Een belangrijke voorwaarde is evenwel dat de lidstaten deze controles nauwgezet toepassen, en op dat gebied zijn zwakke punten vastgesteld. 
