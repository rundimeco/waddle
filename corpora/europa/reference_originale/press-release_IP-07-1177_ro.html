					<p align="right"><b>IP/07/1177</b></p>
<p align="right">Bruxelles, 26 iulie 2007</p>
<h1>
<a name="Heading4"></a><b>Oraşele europene:</b><b> „Un
mediu de trai şi de muncă din ce în ce mai bun”, arată
un sondaj Eurobarometru</b></h1>
<h2>
<a name="Heading7"></a><b><i>Oamenilor le place să trăiască
în oraşe. Ei se aşteaptă ca mediul de trai şi de
muncă al acestora să se amelioreze.</i></b><b><i> Acestea sunt
câteva dintre principalele concluzii ale unui sondaj Eurobarometru privind
calitatea vieţii în oraşele europene. Peste trei sferturi din
persoanele intervievate s-au arătat satisfăcute de calitatea
vieţii în oraşele lor şi majoritatea şi-au exprimat
optimismul în legătură cu viitorul oraşelor lor. Deşi
cetăţenii se declară, în general, satisfăcuţi de
calitatea serviciilor, precum educaţia, sănătatea şi
cultura, îngrijorările lor sunt legate de aspecte precum
disponibilitatea locurilor de muncă, costurile locuinţelor şi
poluarea.</i></b></h2>
<p>„<i>Acest sondaj arată că oamenii sunt, în general,
satisfăcuţi de traiul în oraşe, dar, de asemenea, scoate
în evidenţă aspectele care îi îngrijorează, ceea
ce ne oferă indicatori pentru elaborarea viitoarelor politici</i>”, a
afirmat Danuta Hübner, Comisarul pentru politică regională.</p>
<p>În 75 de oraşe europene, persoanele intervievate au răspuns la
23 de întrebări în cadrul a 500 de interviuri telefonice.
Respondenţii au răspuns în ce măsură sunt sau nu de
acord cu afirmaţii precum: „Sunt satisfăcut(ă) de calitatea
vieţii în oraşul meu.”</p>
<p>În Piatra Neamţ (RO), Tallinn (EE), Vilnius (LT), Cluj-Napoca (RO),
Burgas (BG), peste 80% din persoane au fost de acord cu afirmaţia:
„În următorii cinci ani, traiul în [oraşul
respondentului] va fi mai plăcut”. </p>
<p>În ceea ce priveşte transportul public, cele mai bine plasate cinci
oraşe sunt Helsinki, Viena, Rennes, Hamburg şi München. Un nivel
de satisfacţie rezonabil, în ansamblul UE, s-a înregistrat
în ceea ce priveşte dotările pentru activităţi
culturale şi sportive, spaţiile verzi, serviciile de
sănătate şi şcolile. </p>
<p>Revenind la motivele de îngrijorare, poluarea aerului este
considerată a fi o problemă importantă în 62 de oraşe.
Doar în 11 oraşe, majoritatea celor chestionaţi au fost de acord
că „este uşor să găseşti o locuinţă
bună la un preţ rezonabil”.</p>
<p>În ceea ce priveşte posibilităţile de angajare, cel mai
bine stau oraşele Praga, Copenhaga şi Dublin, unde peste 70% din
respondenţi au fost de acord că este uşor să
găseşti un loc de muncă. În trei oraşe din patru,
majoritatea celor chestionaţi nu au fost de acord cu această
afirmaţie. În trei oraşe, Palermo, Napoli şi Frankfurt pe
Oder, marea majoritate consideră că este greu să
găseşti un loc de muncă.</p>
<p>O prezentare generală a rezultatelor din 70 de oraşe din cele 27 de
state membre ale Uniunii Europene şi din cinci oraşe din Croaţia
şi Turcia, precum şi rezultatele detaliate ale sondajului sunt
disponibile la adresa:	 <a
href="http://ec.europa.eu/regional_policy/urban2/audit_en.htm">http://ec.europa.eu/regional_policy/urban2/audit_en.htm</a>
</p>
<p>Statisticile privind mediul urban obţinute în urma auditului urban
european (date privind peste 300 de oraşe) oferă o imagine mai
completă a opiniei publice [<a
href="http://www.urbanaudit.org">www.urbanaudit.org</a>].</p>
<p>Informaţii suplimentare despre politica regională europeană
sunt disponibile la adresa: <a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>

