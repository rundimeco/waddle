IP/04/1067
V Bruselu dne 6 září 2004
Evropská komise zahájila provoz nového portálu
„Dialog s občany“ - http://europa.eu/citizensrights/
- poskytujícího přehledné informace o tom, jak mohou
občané uplatňovat svá práva v rámci
vnitřního trhu EU, přičemž portál je
k dispozici ve všech dvaceti úředních jazycích.
Obsahuje průvodce po deseti oblastech práva EU a více než
1300 vícejazyčných informačních přehledů
s praktickými návody, které je možno vytisknout. Pokud
uživatelé nemohou najít informace, které
potřebují, nebo pokud mají dotazy ohledně jakéhokoli
aspektu politiky EU, mohou se obrátit telefonicky nebo
prostřednictvím elektronické pošty na další
služby, které poskytují poradenství a pomoc při
řešení problémů a jsou přístupné
prostřednictvím portálu, a dostane se jim individuální
pomoci v každém z dvaceti jazyků.
Komisař pro vnitřní trh Frits Bolkestein řekl:
„Tato nová stránka využívá moderní
technologii k tomu, aby podala lidem cílené informace, které
jim pomohou zlepšit život tím, že využijí svá
práva v rámci vnitřního trhu EU - nejde
o žádné „bombardování“
občanů letáky, které nechtějí. Pokud jim
portál nemůže pomoci, mohou uživatelé hovořit se
skutečnou osobou ve svém vlastním jazyce. Je to důkaz
vůle Komise napomáhat těm, kteří chtějí
využívat možnosti, jež jim EU nabízí.“
Nový portál umožňuje přístup
k řadě průvodců podávajících
přehled o právech a příležitostech
v celé EU. Jedná se např. o následující
témata: život, práce, studium a cestování
v jiných zemích EU; nákup zboží a služeb
v rámci EU; rovné příležitosti; ochrana
údajů a urovnávání sporů
z přeshraničních finančních služeb. Je zde
rovněž shrnutí ve dvaceti jazycích týkající
se přechodných opatření pro volný pohyb pracovních
sil z a do nových členských států. Brzy bude
doplněno více informací.
Pokud jde o konkrétnější informace, portál poskytuje
pro každý z patnácti „starých“
členských států kolem 1300 „národních
informačních přehledů“ v angličtině,
francouzštině, němčině a v jazycích
příslušných členských států.
Uživatelé vyberou oblast, např. zaměstnanost, ochrana
spotřebitele nebo studium v jiné zemi EU a poté
konkrétní téma, např. „Jak nalézt
práci“, „Otevření bankovního
účtu“ nebo „Vyšší
vzdělání“ a zemi, o kterou se zajímají. Na
stránce se zobrazí informace o právu na evropské
úrovni a v dotyčném členském státě a
návody týkající se praktických kroků, které
je třeba učinit.
Portál obsahuje řadu užitečných adres,
telefonních čísel a zdrojů přístupných
on-line v členských státech, takže uživatelé
mohou rychle jednat podle rad, které jim portál poskytne.
Rovněž jsou zde uvedeny odkazy na jiné poradenské a
informační služby Komise včetně:
Europe Direct (IP/03/986),
která zodpoví jakékoli otázky týkající se EU,
on-line nebo na bezplatném telefonním čísle (00 800 6789 10
11
[1]
) fungujícím po
celé Evropě;
Služba Občanský rozcestník (IP/02/1110),
která nabízí bezplatné individuální
poradenství od odborníků na právo
o konkrétních právech a o tom, kam se obrátit, aby
bylo zajištěno respektování daných práv.
Uživatelé obdrží odpověď ve svém jazyce do
8 dnů;
SOLVIT (IP/02/1110),
která prostřednictvím sítě center
v každém členském státě pomáhá
občanům a podnikům dosáhnout nápravy
v případech, kdy veřejná správa
v členském státě nesprávně uplatňuje
pravidla EU.
Výše uvedené služby jsou nyní
k dispozici pro všech 25 členských států ve
všech 20 úředních jazycích. Společně
s portálem Dialog s občany tvoří část
integrovaného systému nastaveného tak, aby rychle směroval
uživatele ke správnému místu pro vložení jejich
dotazu.
Práce na zdokonalování nového portálu Dialog
s občany bude dále pokračovat. Postupně bude ve
spolupráci s vnitrostátními orgány vytvořen soubor
národních informačních přehledů o deseti
nových členských státech.
[1]
někteří
operátoři mobilních sítí neumožňují
přístup k číslům 00800 nebo mohou být tyto
hovory účtovány
– v některých
případech mohou být účtovány hovory
z telefonních automatů nebo hotelů