					<p align="right"><b>IP/05/1239</b></p>
<p align="right">Brüssel, 11 Oktoober 2005</p>
<h1>
<a name="Heading4"></a><b>Reisijate elude päästmine:
komisjon kutsub liikmesriike üles parandama  hädaabikõnede
vastuvõtmist numbril 112</b></h1>
<p><b><i>Euroopa Komisjon on täna esitanud liikmesriikidele üleskutse
parandada  telefoninumbril 112 tehtavatele kõnedele vastamise suutlikkust.
Euroopa ühtsele hädaabinumbrile võib nüüd helistada
kõikjal EL 25s igalt telefonilt, olgu see tava- või mobiiltelefon,
kuid tegelikult ei tööta number 112 nii hästi, kui peaks.
Mõned riigid ei ole eraldanud raha nõutava arvu keelte
kasutuselevõtmiseks, teistel ei ole õiget tehnikat mobiiltelefonilt
helistaja asukoha geograafiliseks kindlaksmääramiseks ja paljudes
riikides ei ole inimesed lihtsalt teadlikud, et selline teenus on olemas.
Liikmesriikidel on vaja kiiremas korras täiendavalt investeerida
logistiliste ja keeleküsimuste lahendamisse ning seejärel paremini
teavitada elanikkonda selle numbri olemasolust. </i></b></p>
<p>Infoühiskonna ja meedia valdkonna volinik Viviane Reding ütles:<i>
„Tingimustes, kus rahvusvaheliste ärireiside hulk kasvab
hüppeliselt ja loendamatu arv perekondi veedab regulaarselt puhkuse
välismaal, on üle-euroopaline hädaabinumber vältimatu
vajadus, mitte luksuslisand. Millisel numbril te helistate, kui olete inglane ja
vajate kiirabi puhkuse ajal Kreekas?  Millisel numbril te helistate oma
mobiililt, kui sattute liiklusõnnetusse Rootsis või kui teie korteris
Prahas on tulekahju? Peame avalikustama Euroopa ühe paremini hoitud
saladusi – hädaabinumbri 112. Valitsused peavad investeerima vajaliku
hulga raha, et muuta see teenuseks, mille peale võib kindel olla. Me ei saa
endale lubada selle teenusega äpardumist. Meie praegune tegutsemissuutmatus
võiks pikendada hädaabikõnedele reageerimise aega ja
seetõttu seada ohtu inimelud.“  </i></p>
<p>Algselt võeti 112 kasutusele numbrina, millel saaksid helistada
välismaale reisivad kodanikud, kuna neil oleks nii vaja meelde jätta
ainult üks number, ükskõik kuhu nad sõidavad. Sellise numbri
sisseseadmine oli väljakutse kõikide riikide jaoks, kuna nad pidid
koordineerima mitme avaliku asutuse tegevust kas riiklikul või kohalikul
tasandil. Mõned liikmesriigid on hädaabikõnede sisseseadmisel
saavutanud juba märkimisväärseid tulemusi, seetõttu usub
komisjon, et parimate kogemuste levitamine on kasulik kogu ELis. <br>Volinik
Reding saatis juulikuus kirja kõigi 25 EL liikmesriigi ministritele, kelle
haldusalasse 112 kuulub, küsides, milliseid edusamme on nende riigis tehtud
Euroopa ühtse hädaabinumbri 112 juurutamisel ja selle
teatavakstegemisel üldsusele. Komisjon on kutsunud kõigi 25
liikmesriigi esindajad täna Brüsselisse konverentsile, et jagada
numbri 112 kõnedega tegelemisel saadud parimaid kogemusi.  Tänane
konverents on Euroopa tasemel esimene omataoline, tuues kokku elektroonilise
side ja kodanikukaitse eest vastutajad kõigi liikmesriikide valitsustest.
<br>Tarbijaühingud on vaatlejatena samuti osalema kutsutud. Konverentsil
heidetakse pilk sellele, mida liikmesriigid on seni teinud ja kas on
võimalik oma riigis midagi paremini teha, võttes arvesse teiste
liikmesriikide kogemusi. Siia kuuluvad häirekeskuste keelelise suutlikkuse
suurendamine, integreeritud päästekeskuste rajamine, mis koondaksid
kõik teenused, tagades helistaja asukoha kiire tuvastamise.</p>
<p>Tänase konverentsi tulemuste põhjal teeb komisjon ettepaneku
moodustada asjaomaste avalike asutuste esindajatest eksperdirühm, mis
otsiks seni väljaselgitatud puudujääkide kõrvaldamiseks
praktilisi lahendusi. Komisjon usub, et konverents ja eksperdirühma
töö aitavad parandada kõigile EL kodanikele, aga eriti reisil
olevatele kodanikele osutatavate hädaabiteenuste kvaliteeti.</p>
<p>Peale selle vajab paljude häirekeskuste tehnika kaasajastamist, et oleks
võimalik vastu võtta automaatseid hädaabikõnesid (eCalls),
mida varsti autod on võimelised õnnetusjuhtumi korral edastama isegi
siis, kui juht on teadvuseta. eCall-süsteem on võimeline teatama
päästeteenistustele teie täpse asukoha, juhul häirekeskusel
kui on võimalik andmeid töödelda (vt <a
href="/rapid/pressReleasesAction.do?reference=IP/05/1137&format=HTML&aged=0&language=EN&guiLanguage=fr">IP/05/1137</a>).
Kui kõik autod Euroopas oleksid varustatud eCall-tehnikaga, vähendaks
see õnnetusele reageerimise aega maapiirkondades 50% võrra ja linnades
40% võrra, säästes aastas kuni 2500 inimelu. </p>
<p>Ehkki üldsuse teadlikkus numbri 112 olemasolust on tõusuteel, usub
komisjon, et selle teadvustamisel rahvale saab veel rohkem ära teha. Kui
teenuse üldine kvaliteet komisjoni rahuldab, käivitab ta
laiaulatusliku teavitamiskampaania, et tõsta inimeste teadlikkust kasust,
mida toob numbri 112 rakendamine.<br>Usaldusväärse ja tõhusa
päästeteenistuse loomine numbri 112 kaudu ja eCall-tehnika kasutamine
on osa EL strateegiast „Euroopa infoühiskond 2010“ (i2010)
digitaalse majanduse kasvu edendamiseks ja uute töökohtade loomiseks.
Volinik Reding on juba avaldanud valmisolekut täielikult kasutada komisjoni
volitusi elektroonilist sidet käsitlevate kehtivate õigusaktide,
sealhulgas Euroopa ühtset hädaabinumbrit käsitlevate EL
eeskirjade tõhusa rakendamise tagamiseks kõigis 25 liikmesriigis. 
</p>
<p><b>Taustteave: </b></p>
<p>Universaalteenuse direktiivi (2002/22/EÜ) artiklis 26 on
sätestatud, et liikmesriigid peavad tagama tasuta helistamise numbrile 112
nii tava- kui mobiiltelefonilt. Ka kõnede töötlemine peab olema
asjakohane. Seda tuleks tõhustada, võimaldades häirekeskustel
töödelda helistaja asukoha teavet. Liikmesriigid peavad samuti
teavitama elanikkonda numbrist 112 kui Euroopa ühtsest
hädaabinumbrist. </p>
<p>2005. aasta veebruaris leppisid komisjon ja Euroopa autotööstus
kokku tegevuskavas, mille eesmärk on tagada, et kõik uued autod
oleksid alates 2009. aastast varustatud
eCall-süsteemiga.<br>Täiendavat teavet leiate teabelehelt :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+ <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a>
</p>

