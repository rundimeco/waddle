					<p align="right"><b>IP/05/1060</b></p>
<p align="right">Brüssel, 22 August 2005</p>
<h1>
<a name="Heading4"></a><b>EL solidaarsusfond: komisjon teeb ettepaneku
anda Põhja-Euroopa tormijärgseks abiks 93 miljonit eurot
</b></h1>
<p><b><i>Vastuseks Rootsi, Eesti, Läti ja Leedu võimude taotlusele
tegi Euroopa Komisjon täna ettepaneku anda Euroopa Liidu solidaarsusfondist
neli toetust kokku ligi 93 miljoni euro ulatuses, et aidata likvideerida
jaanuaris 2005 Põhja-Euroopat rängalt tabanud tormi tagajärgi. 
Raha kasutatakse erakorraliste meetemete – näiteks
päästeoperatsioonide, katastroofipiirkondade viivitamatu puhastamise
ning põhiliste infrastruktuuride töökorda seadmise – kulude
hüvitamiseks. </i></b></p>
<p>Regionaalpoliitika ja solidaarsusfondi eest vastutav volinik Danuta
Hübner ütles: <i>„Komisjoni ettepanek väljendab Euroopa
Liidu solidaarsust Põhja-Euroopa katastroofist tabatud piirkondadega ning
aitab korvata rahalisi kulutusi, mis tekkisid sealse infrastruktuuri taastamisel
ja muude erakorraliste meetmete võtmisel. Komisjon teeb ettepaneku
paranduseelarve kohta, et nõukogu ja parlament saaksid teha need vahendid
katastroofist tabatud piirkondadele ja sealsetele kodanikele
kättesaadavaks.“</i></p>
<p>8. ja 9. jaanuaril 2005 tabas Põhja-Euroopat ränk tormituul, mis
põhjustas Rootsis, Eestis, Lätis ja Leedus
märkimisväärseid kahjustusi. Rootsi lõunaosas olid
kahjustused eriti suured ning neid hinnatakse peaaegu 2,3 miljardile eurole. 
Tormis hukkus üheksa inimest ning murdus 75 miljonit kuupmeetrit metsa, see
mõjutas elektrivarustust ja telekommunikatsioone.</p>
<p>Kolmes Balti riigis põhjustas torm raskeid kahjustusi
põllumajandusele, metsandusele, elektri- ja infrastruktuurivõrkudele,
transpordile ja sidele. Hinnangulised kogukulud ulatuvad Lätis umbes 192
miljoni euroni, Eestis 48 miljoni euroni ja Leedus umbes 15 miljoni euroni. </p>
<p>Kooskõlas solidaarsusfondi eeskirjadega teeb komisjon ettepaneku anda
neile neljale riigile kokku 92,88 eurot, millest 81,73 miljonit eurot läheb
Rootsile, 9,49 miljonit eurot Lätile, 1,29 miljonit eurot Eestile ja 0,37
miljonit eurot Leedule. </p>
<p><b>Taust</b></p>
<p>EL solidaarsusfond, mis loodi 2002. aastal, annab liikmesriikidele ja
ühinejariikidele suurõnnetuste korral erakorralist abi. Sellele on
aastas eraldatud üks miljard eurot.  Et saada solidaarsusfondist abi,
peavad riigid esitama täpse hinnangu kahjustuste ulatuse kohta ja vastama
teatavatele kriteeriumidele, millega tagatakse, et EL rahalisi vahendeid
kasutatakse kõige kiireloomulisemate vajaduste rahuldamiseks. Tingimused,
mille alusel abisaaja toetust kasutab, peavad olema sätestatud komisjoni ja
abisaaja riigi vahel sõlmitud kokkuleppes. </p>
<p>6. aprillil 2005 võttis komisjon vastu ettepaneku uue ja parema EL
solidaarsusfondi kohta (aastateks 2007–2013), millel on laiem ulatus ja
madalam abikõlblikkuslävi.
<br><a name="_Hlt66594395"></a><a name="_Hlt66594386"></a><a name="_Hlt104631672"></a><a name="_Hlt104631673"></a><a name="_Hlt66594404"></a><a name="_Hlt66594405"></a><a name="_Hlt66594382"></a><a name="_Hlt66594383"></a>Lisateavet
saab järgmiselt veebilehelt:</p>
<p><a
href="http://ec.europa.eu/regional_policy/funds/solidar/solid_en.htm">http://ec.europa.eu/regional_policy/funds/solidar/solid_en.htm</a>
</p>

