					<p align="right"><b>IP/05/1157</b></p>
<p align="right">Brüsszel, 2005. szeptember 19.</p>
<h1>
<a name="Heading4"></a><b>Környezetvédelem: A Bizottság
17 országban 71 millió euróval támogat 89
innovációs projektet</b></h1>
<p><b><i>Az Európai Bizottság a 2005-ös „LIFE –
környezet” program keretében jóváhagyta 17 ország
89 innovációs projektjének finanszírozását. Ezek a
projektek különféle környezetvédelmi
problémák széles körének kezelésére
szolgáló új módszereket és eljárásokat
mutatnak be, hozzájárulva így a környezet
minőségének javításához Európában. A
projekteket belga, dán, észt, finn, francia, német,
görög, magyar, ír, olasz, luxemburgi, holland, portugál,
román, spanyol, svéd és egyesült királysági
székhelyű &#8220;kedvezményezettek”, más néven
projekttámogatók vezetik. A teljes beruházási összeg
220 millió euró, amelyből 71 millió eurót nyújt az
EU.</i></b></p>
<p>Stavros Dimas környezetvédelmi biztos szerint: „A LIFE
– környezet program támogatja a környezetvédelmi
kérdések megoldására szolgáló egyre
hatékonyabb és újszerű technológiák
kifejlesztését. Ezek az innovációk hozzájárulnak
ahhoz is, hogy az a EU elérje versenyképességi és
növekedési céljait.”</p>
<p>Idén a Bizottság nagyszámú állami és magán
szervezettől 534 javaslatot kapott a „LIFE –
környezet” programon keresztül történő
finanszírozásra. A Bizottság ezek közül 89-et
választott ki: mindegyik környezetvédelmi problémák
megoldására szolgáló úttörő jellegű
technológiát alkalmaz.</p>
<p>Ebben az évben a kiválasztott projektek számát (31)
és az EU által nyújtandó összeget (27 millió
euró, ami az összes támogatás 39%-a) tekintve a
hulladékgazdálkodás van az első helyen. A második
legnépszerűbb téma a gazdasági tevékenységek
környezeti hatásainak csökkentése, 22 projekttel (17
millió euró). Az EU-támogatás közel egy
ötödét (14 millió euró) 17 olyan projekt kapja, amelyek
a felszín alatti és a felszíni vizek fenntartható
gazdálkodásával foglalkozik. Tizenkét projekt foglalkozik a
fenntartható területfejlesztéssel és -rendezéssel, ezek
mintegy 9 millió eruróval (azaz 10%) részesülnek a
rendelkezésre álló EU-finanszírozásból.
Végül 7 projekt szól a termékek és
szolgáltatások környezeti hatásainak
csökkentéséről (5 millió euró).</p>
<p><b>A LIFE program</b></p>
<p>A LIFE program az EU finanszírozási eszköze az EU-ban,
valamint néhány csatlakozó, jelölt, vagy szomszédos
országban a környezet- és természetvédelmi projektek
támogatására. Célja, hogy konkrét
tevékenységek finanszírozásával hozzájáruljon
az EU környezetvédelmi politikájának
fejlesztéséhez és megvalósításához. 1992
óta a LIFE keretében mintegy 2500 projekt
társfinanszírozására került sor, ami 1500 millió
eurós hozzájárulást jelent a környezet
védelméhez.</p>
<p>Az újszerű kísérleti és demonstrációs
projekteket finanszírozó „LIFE – környezet” a
LIFE program 3 tematikus összetevőjének egyike. A másik 2
összetevő a „LIFE – természet” és a
„LIFE – harmadik országok”. A „LIFE –
természet” főleg a vadon élő madarak
védelméről, illetve a természetes élőhelyek
védelméről szóló EU irányelv
végrehajtásával foglalkozik, különösen az ez
utóbbi irányelvvel létrehozott természetvédelmi
területek Natura 2000 hálózatával. A „LIFE –
harmadik országok” a Földközi-tenger és a Balti-tenger
körüli országokat segíti környezetvédelmi
képességük növelésében. A „LIFE –
természet” és a „LIFE – harmadik
országok” keretében jóváhagyott projekteket lásd
az <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
és <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>
sajtóközleményekben.</p>
<p>A jelenlegi LIFE program (LIFE III) 2006 végén fejeződik be. A
Bizottság egy új programot javasolt „LIFE+” néven,
amely 2007 és 2013 között működne 2,19 milliárd
eurós költségvetéssel. A javaslatot jelenleg tárgyalja
a Miniszterek Tanácsa és az Európai Parlament.</p>
<p><b>További információk</b></p>
<p>A „LIFE – környezet” keretében
finanszírozott 88 projekt összegzését lásd a
mellékletben. Részletesebb információ a projektekről a
következő címen érhető el:<br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
.</p>
<p align="right"><b>MELLÉKLET</b></p>
<p><b>A „LIFE – környezet” alá tartozó
2005-ös projektek áttekintése országonként</b></p>
<p><b>Belgium – 2 projekt </b></p>
<p>Mindkét projekt <b>vízgazdálkodással</b> foglalkozik. Az
első keretében a rovarirtószerek biztonságos
használatára vonatkozó legjobb gyakorlaton alapuló
vezetési útmutatásokat alkalmaznak a felszíni és
felszín alatti vizek szennyeződésének megelőzése
céljából.</p>
<p>A második projekt bemutatja, hogy a „helyszíni
fémkicsapatás” néven ismert eljárás
fenntartható megoldás a színesfémekkel szennyezett
felszín alatti vizek tisztítására.</p>
<p><b>Dánia – 6 projekt</b></p>
<p>Kettő <b>vízgazdálkodási</b> projekt. Az egyik a
mezőgazdasági tevékenységekből származó
nitrogén- és foszforkibocsátások csökkentését
célozza az Odense folyó völgyében, az EU vízügyi
keretirányelvével<sup><b><a name="fnB1" href="#fn1">[1]</a></b></sup>
összhangban.</p>
<p>A második a felszíni és felszín alatti vizek
integrált védelmével foglalkozik 3 mezőgazdasági
régióban a Jutland-félsziget közép-keleti
részén.</p>
<p>Két projekt irányul <b>gazdasági tevékenységek
környezeti hatásainak</b> orvoslására. Az első egy
kísérleti tanulmány hulladéklerakókból
származó, üvegházhatást okozó gázok
kibocsátásának a csökkentését célzó
újszerű „biológiai takaró”
használatának kipróbálására.</p>
<p>A második projekt célja, hogy bemutassa egy
hűtőközegként széndioxidot használó,
szupermarketekben és hasonló helyeken alkalmazható
hűtőrendszer prototípusának környezetvédelmi,
munkabiztonsági és kereskedelmi előnyeit.</p>
<p>A <b>hulladékgazdálkodás</b> területén az egyik
projekt az égetésből származó szennyvíziszap
betongyártásban történő újrahasználatát
célozza. A második azt vizsgálja, hogy az ipari és a
kommunális szennyvizekből származó iszap alkalmas-e arra,
hogy nyersanyagként felhasználják kőgyapotgyártó
üzemekben Dániában, Franciaországban,
Németországban és az Egyesült Királyságban.</p>
<p><b>Észtország – 1 projekt</b></p>
<p>A projekt célja, hogy a lehető legkisebbre csökkentse a
<b>gazdasági tevékenységek környezeti hatásait</b>. Be
kívánja mutatni, hogy a sertéstrágya maradéktalanul
feldolgozható energiatermelési célra, illetve másodlagos
nyersanyaggá (víz és trágya), olyan új
technológiával, amely a trágya erjesztését, a
biogáz átalakítását „zöld”
energiává és hőenergiává, és az
újrahasznosítható és újra nem hasznosítható
komponensek teljes szétválasztását alkalmazza.</p>
<p><b>Finnország – 2 projekt</b></p>
<p>Mindkét projekt <b>hulladékgazdálkodással</b>
foglalkozik. Az egyik elektromos és elektronikus berendezésekből
keletkező hulladéknak az EU
jogszabályok<sup><b><a name="fnB2" href="#fn2">[2]</a></b></sup> szerinti
újrahasznosítási lehetőségeit vizsgálja, kiemelten
a vidéki területeken.</p>
<p>A második a helsinki háztartásokat, iskolákat és
óvodákat célozza meg azzal a szándékkal, hogy
növeljék a tudatosságot és biztosítsák, hogy a
keletkezett hulladék mennyisége ne haladja meg a 2003-as
szinteket.</p>
<p><b>Franciaország – 11 projekt</b></p>
<p>Egy <b>vízgazdálkodási projekt</b> a
rovarirtószerekből származó vízszennyezést
hivatott csökkenteni azzal, hogy a permetezőberendezéseknél
a rovarirtószer mennyiségének jobb szabályozásával
javítja a növényvédelmi gyakorlatot. A tapasztalatokat
megosztják olasz és spanyol partnerekkel.</p>
<p>Három projekt <b>tiszta technológiákat</b> céloz meg. Az
egyik a repülőgép-gyártási és
űrhajózási iparágakban használt komplex alakított
táblák vegyszeres maratásának mechanikai – és
környezetbarát – alternatíváját mutatja be.</p>
<p>A második célja tiszta technológia kifejlesztése
textilkikészítési folyamatok számára,
elektroflokkuláció alapján.</p>
<p>A harmadik projekt általános célja a terrakotta alapú
kerámiai termékek szárítási folyamata során
kibocsátott CO<sub>2 </sub>mennyiségének 30%-os
csökkentése.</p>
<p>Hat projekt <b>hulladékgazdálkodással</b> foglalkozik. Az
első újszerű ólommentes ipari összeszerelő sorok
tervezéséhez, fejlesztéséhez és
validálásához, valamint az elektromos és elektronikus
berendezésekből keletkező hulladékról
szóló<sup>2</sup>, és egyes veszélyes anyagok ilyen
berendezésekben való alkalmazásának
korlátozásáról szóló
(RoHS)<sup><b><a name="fnB3" href="#fn3">[3]</a></b></sup> irányelveknek
megfelelő új ólommentes ötvözetek
megbízhatóságának tanulmányozásához
járul hozzá.</p>
<p>A második projekt egy, az elhasználódott
repülőgépek kezelésére szolgáló
eljárást dolgoz ki. A forgalomból kivont
repülőgépek növekvő száma (évente mintegy
250) ellenére sincs elismert eljárás a repülőgépek
biztonságos és környezetvédelmi szempontból
felelős módon történő leszerelésére.</p>
<p>A harmadik projekt, melynek helyszíne Deux-Sèvres megye,
hulladék csökkentését célozza úgy, hogy
ösztönzőket vezet be a lakosság és a gazdasági
szereplők számára a fogyasztási ciklus minden
fázisában.</p>
<p>A negyedik bemutatja egy szennyvíztisztító üzemben a
keletkező iszap mennyiségének csökkentését
szolgáló ultrahangos technológia bevezetésének
műszaki megvalósíthatóságát.</p>
<p>Az ötödik mobil telefonokhoz, laptopokhoz,
fényképezőgépekhez, kamerákhoz stb. használt
lítium elemek/akkumulátorok újrahasznosítására
alkalmas újszerű technológia
megvalósíthatóságát mutatja be.</p>
<p>A hatodik projekt keretében az ólmot helyettesítik más
ötvözetekkel, „zöld” elektronikus
eszközöket előállítandó a repülési a
katonai távközlési rendszerek számára. Ez
lehetővé teszi az elektronikus berendezéseknél az ólom
használatát 2006. július. 1-jei hatállyal betiltó RoHS
irányelv<sup>3</sup> előírásainak betartását.</p>
<p>Az utolsó francia projekt a <b>levegőtisztaság
védelmével</b> foglalkozik és olyan mintavevő
összeállítását célozza, amely újfajta elven
méri a levegőben lévő polleneket. A pollenszemcsék
morfológiai alapon történő mennyiségi mérése
helyett ezek antigén/allergén hatását mérik on-line
rendszerben.</p>
<p><b>Németország – 6 projekt</b></p>
<p>Két projekt <b>vízgazdálkodással </b>foglalkozik. Az
első integrált elven csökkenti a mezőgazdasági
diffúz szennyezést a vízügyi
keretirányelvnek<sup>1</sup> megfelelően.</p>
<p>A második főleg a szennyvíztisztítási
technológiák továbbfejlesztésére koncentrál, a
kommunális szennyvízből származó iszap szerves
összetevőit újszerű technológiával biogáz
előállítására alkalmas oldható formába
alakítja át.</p>
<p>Két projekt foglalkozik tiszta technológiákkal,
elősegítendő a <b>gazdasági tevékenységek
környezeti hatásának</b> csökkentését. Az egyik
bemutatja az alumínium motorblokkok öntéséhez használt
új szervetlen kötőanyag műszaki és környezeti
hatékonyságát. Az eljárás várhatóan mintegy
30%-kal csökkenti az energiaköltségeket és tetemesen
csökkenti a hulladékot.</p>
<p>A második a fonalgyártásban használt gyapjú
előkezelésére vonatkozik. A fő cél a szervezetbe
bekerülni képes szerves halogenidek (AOX)
kibocsátásának a megszüntetése és a
tisztítási folyamatban használt vegyszerek jelentős
csökkentése, fenntartható plazmás előkezelő
eljárás révén.</p>
<p>Egy projekt foglalkozik <b>hulladékgazdálkodással</b> és
megelőzéssel, az európai elektronikai iparban az ólommentes
forrasztásról szóló oktatási program
összeállításával.</p>
<p>A hatodik projekt a <b>környezeti hatásokat</b> kívánja
csökkenteni az acéliparban, ahol jelenleg veszélyes savakat
használnak a hideghengerelt lemezek revétlenítésére.
Nagynyomású vákuumtechnológián alapuló új,
vegyszermentes eljárást kívánnak bevezetni.</p>
<p><b>Görögország – 4 projekt</b></p>
<p>Az első projekt <b>területfejlesztésről és
–rendezésről </b>szól, amelynek keretében
bevonják a lakosságot és más szereplőket egy
ambiciózus tervbe, melynek célja, hogy 2020-ig megtörténjen
az Elefsina öböl városi területének
társadalmi-környezeti rehabilitációja.</p>
<p>A második, a <b>levegőtisztaság védelmére</b>
vonatkozó projekt egy integrált rendszer kifejlesztését
irányozza elő a légszennyezés
értékelésére, mérésére és
kezelésére Kozani prefektúrában (Nyugat-Macedónia),
ahol az ország legnagyobb lignittüzelésű erőműve
található.</p>
<p>A harmadik <b>termékek és szolgáltatások környezeti
hatásaira </b>vonatkozik és fenntartható
építőipari koncepciót valósít meg integrált
termékpolitikai szemlélettel és  az összes érdekelt
bevonásával.</p>
<p>Az utolsó projekt <b>vízgazdálkodási</b>, célja
környezetbarát technológiák eszköztárának
kifejlesztése a mezőgazdasági földekről
származó nem pontszerű szennyezőforrások
minimálisra csökkentése céljából. A
technológiák beépülnek az Evrotas folyó
völgyének és partvidéki területének
szabályozási tervébe.</p>
<p><b>Magyarország – 1 projekt</b></p>
<p>A <b>vízgazdálkodási</b> projekt felméri a felszín
alatti vizek arzénszennyezettségének nagyságrendjét
Magyarország déli részén. Kidolgoznak egy
kísérleti szabályozási tervet, amely tartalmaz egy új
arzénmentesítési technológiát is.</p>
<p><b>Írország – 2 projekt</b></p>
<p>Mindkettő <b>hulladékgazdálkodási</b> projekt. Az egyik a
gépjárműiparban az alkatrészek és
részegységek tervezéséhez fejleszt ki
demonstrációs eszközt, amely tartalmazza a
környezetvédelmi előírások betartásának
követelményeit is, különös tekintettel az
elhasználódott járművekről szóló
irányelvre<sup><b><a name="fnB4" href="#fn4">[4]</a></b></sup>.</p>
<p>A második gumiabroncsból származó hulladékanyagok
leselejtezett raklapokból származó fűrészelési
maradékkal és faforgáccsal való együttes
újrafelhasználása útján készített
raklapelemek környezeti és versenyképességi előnyeit
mutatja be.</p>
<p><b>Olaszország – 15 projekt</b></p>
<p>Öt projekt <b>gazdasági tevékenységek környezeti
hatásainak a lehető legkisebbre csökkentését</b>
célozza meg az üvegházhatást okozó gázok
kibocsátásának csökkentése és lehető legjobb
technikák kifejlesztése révén. Az első projektben
energia-előállítási bemutatóhelyet alakítanak ki,
ahol biomasszából bioszenet gyártó  új
technológiát alkalmaznak.</p>
<p>A második városi szilárd hulladékot gyűjtő
hulladéklerakóból kibocsátott széndioxid
befogására szolgáló eljárásokat tesztel, azzal a
szándékkal, hogy lehetőséget teremtsenek a technológia
szélesebb körű használatára is.</p>
<p>A harmadik bemutatja a levegő nedvességtartalmának
szabályozási módját légköri nyomáson és
hűtés nélkül, amely eljárás jelentősen
csökkenti az ipar számos területén széles körben
használt hűtőberendezések energiafogyasztását.</p>
<p>A negyedik cserzőtechnológiákban keletkezett hulladék
visszanyerésével és újrahasználatával foglalkozik,
a szennyvíz tisztítása és újrahasználata, valamint
a hasznos anyagok kinyerése révén.</p>
<p>Az ötödik egy demonstrációs üzem
építésével a textilipari kis- és
középvállalkozók által referenciaként
használtható lehető legjobb technikák eddigi
alkalmazhatóságát értékeli.</p>
<p>Két további projekt <b>termékek és
szolgáltatások környezeti hatásainak
csökkentésével</b> foglalkozik. Az első kerámiatesteken
a díszítőelemek és motívumok felviteléhez
használt veszélyes anyagok kiküszöbölését
célozza.</p>
<p>A második eljárásokat fejleszt ki a mezőgazdasági
termelésben a géntechnológiával módosított
szervezetekből álló termékek okozta szennyezés
azonosítására és figyelemmel kísérésére,
és szabványokat határoz meg az élelmiszerláncban
és az élelmiszer-termelésben a géntechnológiával
nem módosított termékek
különválasztására és
megóvására.</p>
<p>Három projekt vonatkozik a <b>fenntartható
területfejlesztésre és -rendezésre</b>. Az egyik
egyesíti a környezetvédelmi vezetési és
hitelesítési rendszert (EMAS) más környezetvédelmi
ellenőrző rendszerekkel, hogy integrált
környezetgazdálkodási elvet alakítsanak ki négy
kísérleti városban.</p>
<p>Két másik projektben környezetbarát
szállítási rendszereket dolgoznak ki, az egyik Lucca
történelmi központjában egy környezetbarát
városi áruelosztó központot állít fel, míg a
másik eszközöket dolgoz ki a városi területeken
történő áruszállítás integrált
tervezésére és szabályozására.</p>
<p>Két projekt a <b>vízgazdálkodás</b>
javítását célozza új víztisztítási
technológiák kifejlesztésével. Az egyik egy prototípust
fejleszt ki a szennyvíztisztítás új,
környezetbarát módszerének bemutatására.</p>
<p>A második a csapadékvíz kezelésével foglalkozik,
mielőtt az bekerülne a befogadó vízrendszerekbe,
például lefolyókba, folyókba és öblökbe.</p>
<p>Az utolsó három projekt központi témája a
<b>hulladékgazdálkodás</b>. Kettő kerámia- és
márványipari iszap kezelésével foglalkozik.</p>
<p>A harmadik olajsajtoló üzem kilépő szennyvizeinek
újrahasznosításával foglalkozó korábbi „LIFE
– környezet” projekt eredményeinek
finomítását és kiterjesztését célozza.</p>
<p><b>Luxembourg – 1 projekt</b></p>
<p>A projekt egy új szárítórendszert valósít meg
fatáblákhoz, minek eredményeként jelentősen
csökken az illékony szerves vegyületek, a CO<sub>2</sub> és
a szénmonoxid kibocsátása ezek gyártása és
felhasználása közben.</p>
<p><b>Hollandia – 7 projekt</b></p>
<p>Három holland projekt foglalkozik
<b>hulladékgazdálkodással</b>. Az első egy zárt
előfőző technológiát tesztel, amely
környezetbarátabb, mint a burgonyatermékek
gyártására általánosan használt forróvizes
előfőző eljárás.</p>
<p>A második a hulladékégetésből visszamaradó
hamut alakítja át jó minőségű másodlagos
nyersanyaggá, amelyre nagy kereslet van a betoniparban, a
kalciumszilikát-téglát gyártó és a
fémkohászati iparban.</p>
<p>A harmadik régi tetőszigetelő bitumenlemezek
újrahasznosításának
megvalósíthatóságát mutatja be.</p>
<p>A negyedik projekt a <b>fenntartható városi
fejlődéssel</b> foglalkozik és kikötői ipari
területek körzetében legalább 25%-kal csökkenteni fogja
a zajt és az okozott kényelmetlenségeket, zajtérkép
és zajcsökkentő rendszer, valamint egy ehhez
kapcsolódó, a helyes gyakorlatot leíró útmutató
elkészítése révén, a zajról szóló
irányelvvel<sup><b><a name="fnB5" href="#fn5">[5]</a></b></sup>
összhangban.</p>
<p>Az ötödik projekt fő célja a
nagyfeszültségű áramvezetékek <b>környezeti
hatásainak csökkentése</b>. Új típusú, kis
mágneses térerejű nagyfeszültségű
áramvezetéket építenek. </p>
<p>A hatodik projekt CO<sub>2</sub>-alapú hűtőrendszer
segítségével <b>üvegházhatást okozó
gázok kibocsátásának</b> csökkentésével
foglalkozik, konkrétan hűtőszekrényekben használt
fluorozott szénhidrogénekkel (HFC).</p>
<p>Az utolsó projekt a fenntartható
<b>vízgazdálkodásra</b> vonatkozik, különösen a
kertészeti szektorban, és egy növényfigyelő rendszer
segítségével jelentősen csökkenti a
rovarirtószerek használatának
szükeségességét.</p>
<p><b>Portugália – 2 projekt</b></p>
<p>Mindkét projekt <b>hulladékgazdálkodással</b>
foglalkozik. Az egyik célja a vegyes műanyag, gumi és
üdítőitalos kartonok újrahasznosítási
arányának növelése, és ezek felhasználása
autóutak építésekor.</p>
<p>A második sütőolaj újrahasználatát célozza
biodízel előállítása céljából, Oeiras
városi gépjárműparkja számára.</p>
<p><b>Románia – 1 projekt</b></p>
<p>Romániában egy <b>levegőtisztaság-védelmi</b>
projekt keretében meghatározzák Bukarestben és
környékén a légszennyező forrásokat és
információkat szolgáltatnak a hatóságok és a
lakosság számára a légszennyezettségi
szintekről.</p>
<p><b>Spanyolország – 16 projekt</b></p>
<p>Három projekt foglalkozik <b>vízgazdálkodással</b>. Az
egyik egy integrált vízgazdálkodási modellt határoz meg
a galvanizáló iparágban keletkező folyékony
hulladékok kezelésére.</p>
<p>A második egyesített öntözési és
trágyázási eljárásokat fejleszt ki azzal a céllal,
hogy csökkentse a talaj és a felszín alatti vizek
szennyezettségét, és növelje a
termelékenységet.</p>
<p>A harmadik egy automatikus öntözőrendszer
használatát mutatja be az El Vicario öntözési
közösségben (Guadiana).</p>
<p>Három projekt szól <b>területfejlesztésről és
-rendezésről</b>. Az első a fenntartható mobilitás
elősegítését célozza 6 ipari parkban vezetési
rendszerek létrehozása és a tömegközlekedés,
kerékpározás és közös autóhasználat
támogatása révén.</p>
<p>A második a talajvédelemmel foglalkozik a Földközi-tenger
nagyfokú eróziónak kitett területein. Bemutatja a mostoha
körülményekkel megbirkózni képes újfajta
mandulafák művelésének előnyeit.</p>
<p>A harmadik a hegyvidéki szőlőművelés
fenntartható gazdálkodási rendszerét definiálja,
csökkentendő e tevékenység környezeti hatásait a
tájra, a talajra és a vizekre.</p>
<p>Négy projekt foglalkozik <b>tiszta technológiákkal</b>. Az
első csökkenti az élelmiszer-feldolgozó üzemekben a
jellemzően nagy mennyiségű vizet fogyasztó és
erősen szennyezett szennyvizet keletkeztető tisztítási
műveletek során fellépő környezeti hatásokat
úgy, hogy a hagyományos vegyi fertőtlenítő szerek
helyett ózont használ.</p>
<p>A második a hulladéklerakók biogázainak
felhasználása műszaki, gazdasági és
környezetvédelmi életképességét mutatja be, az
energiakinyerés mikroturbinák segítségével
történik, és a hidrogénszulfid és a sziloxánok
biológiai eltávolításával jár.</p>
<p>A harmadik keretében egy kísérleti üzemet
építenek, hogy csökkentsék a levegőbe kibocsátott
illékony szerves vegyületek (VOC) mennyiségét. A
felületkezeléshez oldószereket használó gyár
számára kidolgozott rendszer lehetővé teszi a
kibocsátott illékony szerves vegyületek szintjének az
illékony szerves vegyületekről szóló
irányelvben<sup><b><a name="fnB6" href="#fn6">[6]</a></b></sup>
előírt határérték egy ötödére
csökkentését.</p>
<p>A negyedik projekt azt mutatja be, hogy a napelemekből
származó energia hatékonyan tárolható
hidrogénként, üzemanyagcellás motorokban,
világításhoz vagy hűtéshez való későbbi
felhasználás céljából.</p>
<p>Hat projekt foglalkozik <b>hulladékgazdálkodással</b>. Az
első csökkenti a sertéstelepeken keletkezett trágya
környezeti hatásait Los Serranos régiójában (Valencia
körzet). A hulladék lebontásában és szerves
trágyává való átalakításában rovarok
játszanak szerepet.</p>
<p>A második célja, hogy a hulladékgazdálkodásra
vonatkozó közös szabályzat
elkészítésével csökkentse a textiliparból
származó hulladék mennyiségét.</p>
<p>A harmadik keretében egy kísérleti üzemet
építenek Baenában (Andalúzia) az olívaolaj
gyártási folyamatában keletkező folyékony
hulladéknak értéknövelő melléktermékekké
való átalakítása céljából.</p>
<p>A negyedik projekt a kommunális szennyvizet tisztító
telepekben keletkezett iszap környezeti hatásait csökkenti
alkalmas vezetési és újrahasznosítási
eljárások segítségével.</p>
<p>Az ötödik célja a halászati iparágban keletkezett
hulladék negatív környezeti hatásainak a lehető
legkisebbre csökkentése, az iparágban keletkező
hulladék újrahasznosítására és
csökkentésére szolgáló hatékony és
integrált hulladékgazdálkodási és feldolgozási
módszerek ajánlásával.</p>
<p>Az utolsó projekt nagy tisztaságú (&gt;90%)
fémötvözetek elválasztására szolgáló
új, nagyteljesítményű technológia műszaki és
gazdasági megvalósíthatóságát mutatja be. A
technológia, amely használható az elhasználódott
járművekből származó vas, alumínium és
nehézfémek elválasztására, lehetővé teszi a
fémek újrahasználatát a gépjárműiparban
új motorok gyártásához.</p>
<p><b>Svédország – 2 projekt</b></p>
<p>A két projekt célja <b>gazdasági tevékenységek
környezeti hatásainak</b> orvoslása. Az első az ART&reg;-n
(továbbfejlesztett reaktortechnológia) alapuló újszerű
folyamatos reaktortechnológia, amely folyamatos termelésre
használható a vegyiparban.</p>
<p>A második projekt dimetiléterrel (DME) működő
nehézjárművek használatának tesztelésével
és bemutatásával csökkenti az üvegházhatást
okozó gázok kibocsátását. A DME
előállítása CO<sub>2</sub> szempontjából majdnem
semleges, és így ígéretes alternatíva a
kőolajalapú üzemanyagokkal szemben.</p>
<p><b>Egyesült Királyság – 10 projekt</b></p>
<p>Négy egyesült királysági projekt
<b>hulladékgazdálkodással foglalkozik</b>. Az első
célja a használt gumiabroncsokból anyagok
visszanyerésére szolgáló továbbfejlesztett
ultra-nagynyomású vízsugaras technológia
használatának bemutatása. </p>
<p>A második újszerű technológiákat mutat be a
legtöbb üveggyártó technológiában jelenleg
használhatatlan és ezért végül a
hulladéklerakókba kerülő üveghulladékok
újrahasznosítására.</p>
<p>Egy hulladékkiküszöbölési projekt bemutatja, hogy
egy enzimes hidrolízis néven ismert technológia biztonságos
és környezetbarát mód a kommunális
szennyvízből származó iszap kezelésére
újrahasználat céljából.</p>
<p>A negyedik projekt célja a nem steril klinikai hulladék
hulladéklerakókban való elhelyezésének
csökkentése és azok felhasználásának
elősegítése újrafelhasznált anyagból
készülő termékek nyersanyagaként..</p>
<p>Két projekt célozza <b>gazdasági tevékenységek
környezeti hatásainak</b> orvoslását. Ez egyik a
szennyvíz aerób lebontására újfajta reaktort
használó vízvisszaforgatás hatékonyságát
mutatja be.</p>
<p>A másik projekt célja elhagyott és feltehetően
szennyezett területek újrahasznosítása biomasszaként
használható energianövények termesztésére, a
károsodott termőterület helyreállítása és
megújuló energiaforrásokból hő és energia
előállítása.</p>
<p>Két projekt foglalkozik <b>vízgazdálkodási
kérdésekkel</b>. Az egyik egy új feldolgozó
technológiát mutat be, amellyel a ragasztóanyagok,
fatermékek, konzerváló anyagok stb. gyártásában
használt formaldehidet lehet átalakítani nem mérgező
cukrokká. A cél a Severn folyótorkolatába folyó
szennyvízben a formaldehid 100%-os csökkentése.</p>
<p>A másik projekt célja a felszíni vizeknek a
mezőgazdaság által történő
nitrátszennyezésének orvoslása, a nitrátszennyezés
legalább 85%-os költséghatékony
csökkentésével.</p>
<p>Egy projekt a minőségi <b>városi környezet</b>
fejlesztését és védelmét tűzte ki
célként a hajózási útvonalak használói
és más érdekeltek számára.</p>
<p>Az utolsó projekt <b>termékek és szolgáltatások
környezeti hatásaival</b> foglalkozik, főleg melegházaknak
más épületekbe, például irodaházakba való
beépítésének lehetőségeit illetően. Kimutatja
környezetvédelmileg fenntartható melegház- és
épületrendszerek tervezésének,
építésének és üzemeltetésének
előnyeit, valamint az ezekben folyó kertészeti művelés
környezeti hatásainak csökkentési
lehetőségeit.</p>
<hr><p><sup><b><a name="fn1" href="#fnB1">[1]</a></b></sup> Az európai
parlament és a tanács 2000. október 23-i 2000/60/EK
irányelve a vízvédelmi politika területén a
közösségi fellépés kereteinek
meghatározásáról</p>
<p><sup><b><a name="fn2" href="#fnB2">[2]</a></b></sup> Az európai
parlament és a tanács 2003. január 27-i 2002/96/EK irányelve
az elektromos és elektronikus berendezések hulladékairól</p>
<p><sup><b><a name="fn3" href="#fnB3">[3]</a></b></sup> Az európai
parlament és a tanács 2003. január 27-i 2002/95/EK irányelve
egyes veszélyes anyagok elektromos és elektronikus
berendezésekben való alkalmazásának
korlátozásáról</p>
<p><sup><b><a name="fn4" href="#fnB4">[4]</a></b></sup> Az európai
parlament és a tanács 2000. szeptember 18-i 2000/53/EK irányelve
az elhasználódott járművekről</p>
<p><sup><b><a name="fn5" href="#fnB5">[5]</a></b></sup> Az európai
parlament és a tanács 2002. június 25-i 2002/49/EK irányelve
a környezeti zaj értékeléséről és
kezeléséről</p>
<p><sup><b><a name="fn6" href="#fnB6">[6]</a></b></sup> A tanács 1999.
március 11-i 1999/13/EK irányelve a szerves oldószerek egyes
tevékenységeknél és berendezésekben
történő felhasználása során keletkező
illékony szerves vegyületek kibocsátásának
korlátozásáról</p>


