					
<P><B>IP/00/1260</B>
<P>Bruxelles, 7 novembre 2000
<H3>
<P><B>La Commissione approva l'acquisto di 70 stazioni di servizio autostradali gi</B><B>à appartenenti a TotalFina Elf </B></H3>
<P><I><B>La Commissione europea ha approvato l'acquisto da parte di Carrefour, AGIP, Avia e altre societ</B></I><I><B>à di 70 stazioni di servizio autostradali appartenenti a TotalFina Elf. Questa cessione era una delle condizioni principali imposte dalla Commissione all'inizio dell'anno per l'approvazione dell'acquisizione di Elf Aquitaine da parte di TotalFina. Senza tale cessione TotalFina Elf avrebbe in effetti occupato una posizione dominante sulle autostrade francesi: l'arrivo, in particolare, di Carrefour su queste autostrade dovrebbe garantire agli utenti un'effettiva concorrenza sul prezzo del carburante. </B></I>
<P>Il 9 febbraio 2000 la Commissione ha autorizzato l'acquisto di Elf Aquitaine da parte di TotalFina a condizione che quest'ultima si impegnasse a cedere 70 stazioni di servizio autostradali. Il 13 settembre scorso la Commissione ha respinto un primo elenco di acquirenti presentato da TotalFina Elf ritenendo che le società proposte non avessero gli incentivi necessari ad esercitare una sufficiente pressione concorrenziale sull'impresa nata dopo la fusione.
<P>Il rifiuto formale di tale elenco iniziale di acquirenti - primo caso di questo genere -, e, in generale, l'attenzione rivolta alla vendita delle 70 stazioni di servizio, mostra chiaramente la determinazione della Commissione ad impedire la costituzione o il rafforzamento di strutture oligopolistiche nel settore della vendita di carburanti.
<P>Il nuovo elenco di acquirenti presentato da TotalFina Elf contiene le imprese seguenti: AGIP (21 stazioni di servizio), Thévenin e Ducrot / Avia (12 stazioni di servizio), Picoty /Avia (5 stazioni di servizio), Avia Autoroute (4 stazioni di servizio), BP (3 stazioni di servizio), Carrefour/Carfuel (17 stazioni di servizio), Esso (4 stazioni di servizio) e Shell (4 stazioni di servizio).
<P>Tutti gli operatori proposti operano già sul mercato della vendita di carburanti. Ad eccezione di Agip, tutti hanno inoltre una forte presenza sui mercati francesi extra-autostradali. Agip opera tuttavia su un certo numero di mercati geografici adiacenti, ossia in Germania, Svizzera, Italia e Spagna. Questi acquirenti, inoltre, dispongono di una capacità di approvvigionamento delle stazioni interessate indipendente da TotalFina Elf. Le società proposte hanno pertanto le caratteristiche per esercitare un'effettiva concorrenza. Nessuna di esse, inoltre, è legata a TotalFina in termini di capitale né si trova in posizione di dipendenza commerciale dalla nuova impresa post-concentrazione.
<P>La presenza di Carrefour nell'elenco degli acquirenti dovrebbe inoltre contribuire a creare un ambiente più competitivo sulle autostrade francesi. Come le altre catene commerciali di grande e media distribuzione, Carrefour ha in effetti tradizionalmente esercitato un'efficace pressione concorrenziale sulle imprese petrolifere integrate sui mercati francesi della vendita al dettaglio extra-autostradale.
<P>L'accordo dato a questo elenco di acquirenti delle stazioni di servizio viene ad aggiungersi alle autorizzazioni già concesse per quanto riguarda gli acquirenti delle numerose altre attività (in particolare nella logistica petrolifera) che TotalFina Elf ha dovuto impegnarsi a cedere per vedere approvata l'operazione di concentrazione. Restano ancora alcune attività per le quali l'impresa deve presentare alla Commissione acquirenti da approvare.
<P>Riguardo alla nuova proposta presentata da TotalFina Elf, Mario Monti, Commissario responsabile per la concorrenza, ha dichiarato: "La nuova offerta dovrebbe permettere il ripristino di una concorrenza effettiva sul mercato della vendita di carburanti in autostrada, a vantaggio dell'insieme dei consumatori francesi e degli altri numerosi utenti europei che viaggiano sulle autostrade francesi."
