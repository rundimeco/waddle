					<p align="right"><b>IP/04/1352</b></p>
<p align="right">Brüssel, 10. november 2004</p>
<h1>
<a name="Heading4"></a><b>EL tõhustab piraatluse ja
võltsingute vastast võitlust väljaspool oma
piire</b></h1>
<p><b><i>Euroopa Komisjon on täna vastu võtnud kolmandates riikides
intellektuaalomandi õiguste täitmisele pööramist
käsitleva strateegia, mille abil püütakse peatada piraatluse ja
võltsingute jätkuvat kasvu. Tegevuskava keskendub kehtivate
intellektuaalomandi õigusi käsitlevate seaduste kiirele ja
tõhusale rakendamisele ja täitmisele. Täitemeetmed soovitatakse
kontsentreeritult suunata eelnevalt kindlaksmääratud prioriteetsetesse
riikidesse. Põhitähelepanu pööratakse tehnilisele
koostööle ja abile, et aidata kolmandaid riike võltsimisevastases
võitluses, kuid komisjon on alati valmis algatama ka mis tahes kahe-
või mitmepoolseid sanktsioone riikide suhtes, kes on intellektuaalomandi
õigusi süstemaatiliselt rikkunud. Komisjon püüab kaasa
aidata kolmandate riikide kasutajate ja tarbijate teadlikkuse tõstmisele
ning toetada avaliku- ja erasektori koostööd intellektuaalomandi
õiguste täitmise tagamiseks. </i></b></p>
<p>ELi kaubandusvolinik Pascal Lamy sõnul „võtavad piraatlus ja
võltsimine aasta-aastalt suuremaid mõõtmeid ning on muutunud
omaette tööstuseks, mida üha enam juhivad kuritegelikud
ühendused. See tõsine probleem nii meie kui ka kolmandate riikide
jaoks, kelle ettevõtted kannatavad samuti kahju nende intellektuaalomandi
õiguste rikkumiste tõttu.“ Ta lisas, et „teatavad
võltsingud, nagu näiteks farmaatsiatooted ja toiduained, kujutavad
endast otsest ohtu inimestele, teised jälle kahjustavad ELi kõige
innovatiivsemaid sektoreid, väärkasutades viimaste töö
tulemusi. Võib muidugi välja anda uusi intellektuaalomandit
käsitlevaid seadusi. Teine võimalus on ette näha õiged
vahendid seaduste täitmisele pööramiseks. See on nüüd
meie tähtsaim eesmärk.“</p>
<p>Euroopa Komisjoni vastuvõetud strateegias kehtestatakse
järgnevateks aastateks suunised väljaspool Euroopa Liitu kõikjal
maailmas aset leidvate intellektuaalomandi õiguste rikkumiste
vähendamiseks. See on loogiline jätk ELi viimase aja algatustele
lahendamaks samu probleeme ELi sees ja piirialadel. </p>
<p>EL ei kavatse „jalgratast leiutada“, vaid näidata, et tuleb
rohkem ja paremini töötada valdkonnas, kus seaduste täitmine ei
ole olnud piisav. Oluline on, et kolmandad riigid täidaksid WTO ja
kahepoolsete kokkulepete raames võetud kohustusi siira sooviga lahendada
asjakohased probleemid oma riigipiiril, kohtutes ja tänaval. Meie omalt
poolt peame tagama, et meie intellektuaalomandi õiguste valdajad oleksid
oma omandi väärkasutuse eest tõhusalt kaitstud ning et piraatlus
ja võltsingud ei ohustaks meie kodanikke.</p>
<p>Strateegia üksikasjad:</p>
<ul>
<li>1. Prioriteetsete riikide kindlaksmääramine: ELi meetmed peavad
keskenduma intellektuaalomandi õiguste rikkumiste seisukohast kõige
probleemsematele riikidele. Need riigid määratakse kindlaks
kõikide sidusrühmade poolt komisjoni korrapäraste vaatluste
tulemusel. </li>
<li>2. Teadlikkuse tõstmine: edendada algatusi, mis on seotud üldsuse
teadlikkuse tõstmisega võltsimise mõjude kohta
(välisinvesteeringute ja tehnosiirete kaotamine, terviseriskid, seotus
organiseeritud kuritegevusega jne) ning teha kolmandate riikide üldsusele
ja ametivõimudele kättesaadavaks „Intellektuaalomandi
õiguste täitmise juhised“.</li>
<li>3. Poliitiline dialoog, algatused ja tehniline koostöö, mis tagab,
et kolmandatesse riikidesse suunatud tehniline abi keskenduks
intellektuaalomandi õiguste täitmise tagamisele, eriti prioriteetsetes
riikides; ideede- ja teabevahetus teiste oluliste tehnilise koostöö
pakkujatega, nagu näiteks Ülemaailmne Intellektuaalse Omandi
Organisatsioon, Ameerika Ühendriigid ja Jaapan, et vältida tehtava
töö kattumist ja vahetada häid tavasid. </li>
<li>Intellektuaalomandi kaitse mehhanismid mitmepoolsetes (sealhulgas GATTi
TRIP-leping), piirkondadevahelistes ja kahepoolsetes lepingutes: nimetatud
lepingute raames täitetoimingutele süstemaatilisema tähelepanu
pööramine, kaubanduspartneritega konsulteerimine eesmärgiga
käivitada algatus WTO TRIP-lepingu nõukogus, probleemi pidevast
suurenemisest teavitamine, intellektuaalomandi õiguste rikkumise
põhjuste kindlaksmääramine ja ettepanekud probleemide
lahendamiseks ning intellektuaalomandi õiguste täitmist tagavate
sätete tõhustamine kahepoolsetes lepingutes. </li>
<li>5. Vaidluste lahendamine – sanktsioonid: intellektuaalomandi
õiguste valdajatele tuletatakse meelde võimalust kaitsta end
kaubandustõkkeid käsitleva määruse või kahepoolsete
lepingute sätete abil, kui on tõendeid TRIP-lepingu rikkumiste kohta;
tuletatakse meelde, et lisaks WTO vaidluste lahendamise mehhanismidele võib
kasutada kahepoolsetes lepingutes sätestatud vaidluste lahendamise
mehhanisme, kui tegemist on intellektuaalomandi õiguste kaitse
ettenähtud standardite eiramisega.</li>
<li>6. Avaliku ja erasektori koostöö: asjaomastes kolmandates riikides
loodud intellektuaalomandi võrgustikes osalemine või nende toetamine;
komisjoni talitustes juba juurutatud mehhanismide kasutamine
(intellektuaalomandi õiguste tugiteenus ehk <i>IPR Help Desk</i> ja
innovatsiooni levikeskused), et vahetada teavet intellektuaalomandi õiguste
valdajate ja ühingute vahel; koostöö sisseseadmine
ettevõtete ja ühingutega, kes võitlevad aktiivselt piraatluse ja
võltsimise vastu.</li></ul><p>Lisateave:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

