					<p align="right"><b>IP/05/1156</b></p>
<p align="right">Bruselj, 19. septembra 2005</p>
<h1>
<a name="Heading4"></a><b>LIFE – tretje države 2005:
Komisija namenja okoljskim projektom v tretjih državah več kot 6
milijonov evrov</b></h1>
<p><b><i>Evropska komisija je v okviru programa LIFE – tretje države
2005 odobrila denarno podporo za 15 novih okoljskih projektov v sredozemski in
baltski regiji. Ti projekti se osredotočajo na večanje zmogljivosti.
Predstavljajo skupno naložbo v vrednosti 9 223 000 evrov, od katere bo EU
krila 6 348 240 evrov.</i></b></p>
<p>„Trajnostni razvoj se lahko doseže le, če je priznan kot
skupni cilj: kar koli je narejeno v eni državi ali področju, bo imelo
vpliv na širše okolje,“ je povedal Stavros Dimas, komisar,
odgovoren za okolje. „Z medsebojno podporo in sodelovanjem lahko
prispevamo k razvoju in izvajanju okoljske politike v sosednjih državah, ki
bo prilagojena potrebam državljanov, zdaj in v prihodnosti.“</p>
<p>Evropska komisija je za denarno podporo v okviru programa LIFE – tretje
države 2005 izbrala 15 projektov v Alžiriji, Bosni in Hercegovini, na
Hrvaškem, v Izraelu, Jordaniji, Libanonu, Maroku, Rusiji, Tuniziji,
Turčiji ter na Zahodnem bregu in v Gazi. </p>
<p>Cilj teh projektov je izboljšati okolje in doseči trajnostni razvoj
s tem, da se prispeva k vzpostavljanju ali krepitvi ustreznih institucij,
politik, nadzornih instrumentov, zmogljivosti za usposabljanje, mrež in
podatkovnih baz. </p>
<p>Zajemajo različna vprašanja, od ravnanja z odpadki ter
preprečevanja in nadzora industrijskega onesnaževanja do nadzora prsti
in podnebnih sprememb. Nekateri projekti spodbujajo približevanje okoljskim
prepisom EU ali sodelovanje na regionalni ali nadnacionalni ravni. </p>
<p>Skupni stroški projektov znašajo 9 223 000 evrov. Denarna podpora
EU predstavlja približno 69 % tega zneska. </p>
<p>LIFE – tretje države je del programa LIFE. LIFE je finančni
instrument EU, ki podpira projekte za ohranjanje okolja in narave tako v EU kot
tudi v nekaterih državah kandidatkah, pristopnicah in sosednjih
državah. Njegov cilj je s financiranjem posebnih ukrepov prispevati k
razvoju in izvajanju okoljske politike EU.  Od leta 1992 je LIFE sofinanciral
približno 2 500 projektov, ki so k varovanju okolja prispevali 1 500
milijonov evrov.</p>
<p>LIFE – tretje države prispeva zlasti k vzpostavljanju zmogljivosti
in upravnih struktur ter pomaga pri razvoju okoljskih politik in delovnih
programov v tretjih državah ob Sredozemskem in Baltskem
morju<sup><b><a name="fnB1" href="#fn1">[1]</a></b></sup>. </p>
<p>Druga dva sestavna dela LIFE, LIFE Nature (narava) in LIFE Environment
(okolje) se osredotočata na ohranjanje narave in inovacije na področju
ukrepov za zaščito okolja. Za projekte, odobrene v okviru LIFE Nature
in LIFE Environment, glej sporočili za javnost <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=en">IP/05/1157</a>
in <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155.</a></p>
<p>Tekoči LIFE program („LIFE III“) se zaključi konec leta
2006.  Komisija je predlagala nov program, imenovan „LIFE +“, ki bi
potekal v obdobju 2007–2013 s proračunom 2 190 milijona evrov.
Njegovo dokončno sprejetje in proračun sta trenutno v postopku
sprejemanja med Svetom ministrov in Evropskim parlamentom.  </p>
<p>Pregled 15 projektov, izbranih v tretjih državah, je naveden v Prilogi k
temu sporočilu za javnost. Več podrobnejših podatkov o posameznih
projektih je na voljo na:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
</p>
<p align="right"><a name="_Toc106433683"></a><b>PRILOGA</b></p>
<p><b>Pregled projektov LIFE – tretje države 2005 po
državah</b></p>
<p><b>Bosna in Hercegovina – 1 projekt</b></p>
<p>Upravičenec projekta je hidrotehnični institut Fakultete za
gradbeništvo v Sarajevu; sofinanciranje EU znaša 299 250 evrov. Cilj
projekta je izvajanje celovitega postopka izdaje okoljskih dovoljenj, ki se
osredotoča na najboljše dostopne tehnike za prehrambeno industrijo in
proizvodnjo pijač. Kljub nižji ravni industrijskih dejavnosti po vojni
industrija še vedno močno onesnažuje okolje v Bosni in
Hercegovini. </p>
<p><b>Hrvaška – 4 projekti</b></p>
<p>Upravičenec prvega projekta je hrvaška okoljska agencija;
sofinanciranje EU znaša 533 700 evrov. Cilj projekta je vzpostaviti
nacionalne standarde in metode za program nadzora prsti, ki izpolnjuje zahteve
EU. Prav tako je cilj določiti lokacije državnih postaj za nadzor
zemlje s koordinatami za kmetijsko zemljišče, gozdni prostor in
okužena območja, določiti možne referenčne centre za
zbiranje in analizo podatkov ter izdati predloge za izgradnjo sistema nadzora
prsti, vključno s finančnim načrtom za prihodnje izvajanje tega
sistema. </p>
<p>Upravičenec drugega projekta je nacionalna agencija za upravljanje z
vodami – Hrvaške vode; sofinanciranje EU znaša 211 571 evrov.
Cilj projekta je izgradnja novega laboratorija za analizo biorazgradnje odpadnih
vod. To bo prispevalo k nacionalni strategiji za zaščito vod in
pripomoglo k skladnosti z okvirno direktivo EU o vodah. </p>
<p>Upravičenec tretjega projekta je Javna ustanova naravni park Lonjsko
polje;  sofinanciranje EU znaša 496 845 evrov. Cilj projekta je razviti in
izboljšati integrirano upravljanje porečja z razvojem posvetovalnih
postopkov z interesnimi skupinami. S postopkom načrtovanja upravljanja se
bo zagotovilo, da bodo potrebe v zvezi z močvirjem priznane.  Zagotovil se
bo trajnostni sistem ravnanja z obiskovalci in opremilo se bo čuvaje
hrvaških zaščitenih območij. </p>
<p>Upravičenec četrtega projekta je Univerza v Zagrebu, Fakulteta za
gradbeništvo; sofinanciranje EU znaša 492 584 evrov. Projekt bo
vseboval pomoč Ministrstvu za varstvo okolja, prostorsko načrtovanje
in gradnjo pri vzpostavljanju trajnostnega sistema za upravljanje z odpadki, ki
nastanejo pri gradnji in rušenju. Za pregled nad obstoječim stanjem in
določitev območij, za katera podatkov ni, bodo proučeni
obstoječi podatki o odlagališčih in smetiščih ter o
količini in vrstah odpadkov, ki nastanejo pri gradnji in rušenju. 
Izbrana bodo značilna območja različnih velikosti, z
različnimi vrstami odpadkov in uporabljenimi logističnimi sistemi. V
pilotni regiji Zagreb bo zbran material recikliran v pilotnem obratu za
recikliranje na odlagališču Jakuševac. Na Hrvaškem gradbeni
sektor na leto proizvede 2 milijona ton odpadkov, ki nastanejo pri gradnji in
rušenju. Trenutno se reciklira in ponovno uporabi manj kot 5 % takšnih
odpadkov. </p>
<p><b>Gaza in Zahodni breg – 2 projekta</b></p>
<p>Upravičenec prvega projekta je občina Hebron; sofinanciranje EU
znaša 770 000 evrov. Cilj projekta je uvedba novih okoljskih predpisov za
obdelavo razbitih kosov marmorja, blata in vode iz industrijskega cikla v
občini Hebron. Vzpostavila se bo mreža palestinskih in italijanskih
združenj, ki se ukvarjajo z marmorjem, in zgradil se bo pilotni center za
recikliranje industrijskih vod in izločevanje kalcijevega karbonata. </p>
<p>Upravičenec drugega projekta je Inštitut za uporabne raziskave v
Jeruzalemu; sofinanciranje EU znaša 200 819 evrov. Cilj projekta je
pomoč pri razvoju lokalnih trajnostnih razvojnih strategij in širjenje
znanja in izkušenj iz prejšnje raziskave. V praksi je cilj zagotoviti
in ohraniti vpletenost izbranih lokalnih in nacionalnih organov, vzpostaviti
sistem geografskih podatkov (zbirka inteligentnih načrtov in drugih
možnosti za prikaz značilnosti in odnosov med značilnostmi na
zemeljski površini) in okrepiti tehnične zmožnosti zadevnih
občin in podeželskih svetov.  Znanje in izkušnje, pridobljene s
tem projektom, bodo posredovani drugim lokalnim organom na Zahodnem bregu, da bi
se jih spodbudilo k izvajanju podobnih trajnostnih pobud. </p>
<p><b>Izrael – 2 projekta</b></p>
<p>Upravičenec prvega projekta je Regionalni svet Gornje Galileje;
sofinanciranje EU znaša 369 442 evrov. Cilj je vzpostaviti okvir za
usklajevanje razvojnih in okoljskih potreb za regijo Gornja Galileja in s tem
omogočiti trajnostno uporabo virov. Zasnovan bo glavni načrt za
določitev rabe zemljišč, okoljsko upravljanje, preprečevanje
poplav in primerno drenažo. To bo spodbudilo sodelovanje javnosti pri
načrtovanju in odločanju, razvilo ekološki turizem hkrati z
ohranitvijo naravnih virov, spremenilo destruktivne vzorce obnašanja s
pomočjo izobraževalnih programov in uveljavljanjem predpisov,
spodbudilo ekološko kmetijsko prakso in vzpostavilo upravni okvir za
izvajanje, upravljanje in ohranjanje glavnega načrta.</p>
<p>Upravičenec drugega projekta je Center za okoljsko učenje in
vodenje Heschel; sofinanciranje EU znaša 334 934 evrov. Cilj tega projekta
je vzpostavitev obsežnega usposabljanja lokalnih oblasti v Izraelu za
okolje. Usposobilo se bo odvetnike, občinske izvedence in župane in se
vzpostavilo mreže za njihovo medsebojno povezovanje. Razvila se bodo orodja
za trajnostni lokalni razvoj občinskega načrtovanja, upravljanja in
zakonodaje (občinski predpisi) in vzpostavljena mreža za
učinkovitejše povezovanje izraelskih pobud. </p>
<p><b>Jordanija – 1 projekt</b></p>
<p>Upravičenec projekta je Hašemitska univerza; sofinanciranje EU
znaša 473 701 evrov. Cilj tega projekta je razviti strategije in
instrumente za reševanje težav, nastalih zaradi povečanja
turizma. V sodelovanju s turistično industrijo bodo v dveh hotelih izvedeni
pilotni ukrepi in študije, da bi se izboljšala njuna okoljska
uspešnost. Ugotovitve, strategije in instrumenti, nastali med projektom,
bodo v različnih delavnicah predstavljeni vsem interesnim skupinam. Za
spodbujanje okoljskega upravljanja v celotnem turističnem sektorju bo
določeno usmeritveno orodje in modul elektronskega usposabljanja.  </p>
<p><b>Maroko – 1 projekt</b></p>
<p>Upravičenec projekta je Univerza Chouaib Doukkali; sofinanciranje EU
znaša 438 228 evrov. Cilj projekta je razviti učinkovit sistem
kompostiranja na pilotni ravni za obdelavo blata, ki nastane zaradi
čistilnih naprav odpadne vode in obratov za proizvodnjo pitne vode, da bi v
Maroku proizvajali visokokakovostni kompost. Letno v Maroku nastane
približno 430 000 ton blata iż čistilnih naprav in ta
številka močno narašča. Blato se navadno hrani blizu
čistilnih naprav odpadne vode in se nato uporabi na zemlji brez predhodne
obdelave ali pa je odloženo na nenadzorovanih odlagališčih. </p>
<p><b>Libanon – 1 projekt</b></p>
<p>Upravičenec projekta je Arcenciel; sofinanciranje EU znaša 449 697
evrov. Predlog tega projekta je začetek nacionalne politike za upravljanje
in obdelavo kužnih bolnišničnih odpadkov v Libanonu. Te
dejavnosti vključujejo obdelavo bolnišničnih odpadkov v regiji
južnega Mont Liban, usposabljanje bolnišničnega osebja in
začetek kampanje za večjo ozaveščenost glede
bolnišničnih odpadkov. </p>
<p><b>Rusija – 1 projekt</b></p>
<p>Upravičenec tega projekta je občinska institucija Okoljski center
ECAT Kaliningrad; sofinanciranje EU znaša 492 837 evrov. Ta projekt je
namenjen spodbujanju in hitrejšemu izboljšanju okoljske
uspešnosti in varnosti industrijskega sektorja v Kaliningradu. Zagotoviti
želi, da bi pristojni organi učinkovito nadzirali in spremljali te
dejavnosti. To bo doseženo s spodbujanjem celovitega preprečevanja in
nadzorovanja onesnaževanja ter z razvojem in izvajanjem sistemov okoljskega
in varnega vodenja. Vsi akterji, vključeni v industrijske dejavnosti
regije, bodo seznanjeni s temi instrumenti in za njih usposobljeni s
pomočjo seminarjev in delavnic. Vse ustrezne informacije bodo dostopne v
spletni informacijski knjižnici. Približno 80 % domače regionalne
industrije ima sedež v Kaliningradu, in sicer približno 300 velikih in
srednjih in 40 000 majhnih industrijskih podjetij. </p>
<p><b>Tunizija, Alžirija in Maroko – 1 skupni projekt</b></p>
<p>Upravičenec tega skupnega projekta je Observatorij Sahare in Sahela;
sofinanciranje EU znaša 526 144 evrov. Glavni cilj projekta je
preprečevanje krize zaradi suše na tem delu južne obale
Sredozemskega morja s sistemom zgodnjega opozarjanja in krepitvijo obratovalnih
zmogljivosti teh držav. Razvit bo skupen informacijski sistem za sušo
in vrsta skupnih metodologij za zgodnjo oceno. Zadevna nacionalna ozemlja bodo
razdeljena v ekološke regije, katerih strukturna ranljivost bo ocenjena.
Rezultati ter znanje in izkušnje iz tega projekta bodo posredovani
neposrednim uporabnikom, nosilcem odločanja in institucijam treh
držav.</p>
<p><b>Turčija – 1 projekt</b></p>
<p>Upravičenec projekta je turški urad Regionalnega centra za okolje;
sofinanciranje EU znaša 252 488 evrov. To je projekt za večanje
zmogljivosti glede podnebnih sprememb. To bo vplivalo na nacionalno upravo,
spodbudilo medvladno sodelovanje, povečalo osveščenost interesnih
skupin in okrepilo njihovo vlogo v razpravi o podnebnih spremembah. Projekt bo
neposredno podprl razvoj politik glede podnebnih sprememb v prednostnih
sektorjih, spodbudil bo sodelovanje javnosti in dostop do podatkov o okolju.
</p>
<hr><p><sup><b><a name="fn1" href="#fnB1">[1]</a></b></sup> 	Do sredstev iz LIFE
– tretje države so upravičene: Albanija, Alžirija, Bosna in
Hercegovina, Hrvaška, Egipt, Izrael, Jordanija, Libanon, Maroko, Sirija,
Tunizija, Turčija, Zahodni breg in Gaza ter obalni pas Rusije ob Baltskem
morju (regiji Kaliningrad in Sankt Peterburg).</p>


