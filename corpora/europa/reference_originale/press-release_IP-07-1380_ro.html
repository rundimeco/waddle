					<p align="right"><b>IP/07/1380</b></p>
<p align="right">Bruxelles, 24 septembrie 2007</p>
<h1>
<a name="Heading4"></a><b>Buget 2006:
</b><b>Îmbunătăţirea calităţii cheltuielilor UE se
confirmă</b></h1>
<h2>
<a name="Heading7"></a><b><i>Cele mai recente date financiare privind
exerciţiul 2006 confirmă evoluţia bugetară pozitivă a
Uniunii Europene. S-a asigurat o creştere a finanţării
destinată competitivităţii prin continuarea modernizării
cheltuielilor. Îmbunătăţirea monitorizării şi
planificării a condus la menţinerea ratei de execuţie
bugetară la cel mai înalt nivel înregistrat până
în prezent. De asemenea, majorarea substanţială </i></b><b><i>a
părţii din buget destinate ţărilor UE-10 a asigurat sporirea
participării acestora la politicile UE. „Raportul financiar privind
bugetul 2006 al UE”, care a fost publicat astăzi, demonstrează
angajamentul ferm al UE faţă de obiectivele strategiei pentru
creştere şi locuri de muncă.</i></b></h2>
<p>„Anul <b>2006</b>, ultimul an din perioada financiară
precedentă, a cunoscut o creştere cu 70% a cheltuielilor destinate
competitivităţii pentru creştere economică şi ocuparea
forţei de muncă”, a declarat doamna Dalia Grybauskaite,
comisarul european pentru programare financiară şi buget. În
2006, în special, finanţarea destinată direct
competitivităţii a crescut cu 19% faţă de anul 2005.  </p>
<p>Din suma de 106,6 miliarde EUR, executată în 2006, s-au cheltuit
peste 37% pentru promovarea coeziunii şi competitivităţii pentru
creştere economică şi ocuparea forţei de muncă în
toate statele membre ale UE. Un procent de 35% a fost destinat ajutoarelor
directe şi cheltuielilor de piaţă, 12% dezvoltării rurale,
pescuitului şi mediului, iar 5% consolidării statutului de actor
global al UE.</p>
<p>O sumă reprezentând 91% din cheltuielile UE, adică peste 97,4
miliarde EUR, a fost cheltuită în statele membre UE-25. Cele mai mari
cinci state membre au beneficiat de 57,8 miliarde EUR, ceea ce reprezintă
aproape 60% din cheltuielile totale în UE-25. Beneficiarii cei mai
importanţi au fost statele membre cu cel mai mare număr de locuitori:
Franţa (13,5 miliarde EUR), înaintea Spaniei (12,9 miliarde EUR),
Germaniei (12,2 miliarde EUR), Italiei (10,9 miliarde EUR) şi Regatului
Unit (8,3 miliarde EUR, în afara corecţiei în favoarea Regatului
Unit în valoare de 5,2 miliarde EUR în 2006).</p>
<p>Partea acordată UE-10 s-a dublat practic în raport cu anul
aderării (2004) şi a crescut cu 2,4 miliarde EUR, ajungând la o
valoare de 11,5 miliarde EUR sau aproape 12% din totalul cheltuielilor în
UE-25. Principalii beneficiari au fost: Polonia (5,3 miliarde EUR, cu 1,3
miliarde EUR mai mult faţă de anul precedent), Ungaria (1,8 miliarde
EUR, cu 0,5 miliarde mai mult) şi Republica Cehă (1,3 miliarde EUR, cu
0,3 miliarde mai mult). În plus, o sumă de aproape 1,1 miliarde EUR a
fost acordată României şi Bulgariei cu titlu de plăţi
pentru preaderare.</p>
<p>„În general, aceste rezultate au fost pozitive pentru noile state
membre deoarece toate au beneficiat de o finanţare mai mare de la bugetul
UE în raport cu 2005. Totuşi, acestea trebuie să îşi
îmbunătăţească performanţa anul acesta, în
special în ceea ce priveşte politica de coeziune”, a reamintit
doamna <b>Dalia Grybauskaite,</b> comisarul european pentru programare
financiară şi buget. În 2007, pentru prima oară, sumele
disponibile în cadrul fondurilor structurale, dar necheltuite de acestea,
ar putea fi anulate automat conform regulii „n+2”.</p>
<p>Spania beneficiază în continuare de cea mai mare parte din
fondurile destinate acţiunilor structurale (5,8 miliarde EUR, adică
17,8% din totalul UE), urmată de Italia (14,0%), Germania (13,6%), Grecia
(11,1%) şi Regatul Unit (9,3%).</p>
<p>Ca şi în anii precedenţi, Franţa a fost cel mai mare
beneficiar în domeniul agriculturii (10,1 miliarde EUR, adică 20,3%
din totalul UE), înaintea Spaniei şi Germaniei (13,4% şi
respectiv 13,2%), Italiei (11,0%) şi Regatului Unit (8,7%).</p>
<p><b><u>Rezumând perioada 2000-2006,</u></b> comisarul <b>Grybauskaite</b>
a precizat că cea mai mare creştere a cheltuielilor UE a fost
înregistrată în domeniul libertăţii,
securităţii, justiţiei şi cetăţeniei (+78%)
şi al competitivităţii pentru creştere economică
şi ocuparea forţei de muncă (+68%). Această
tendinţă va fi accentuată şi mai mult în perioada
2007-2013.</p>
<p>În ultimii şapte ani, Spania a fost cel mai important beneficiar al
finanţării UE (99,5 miliarde EUR pentru întreaga perioadă),
urmată de Franţa (89,6 miliarde EUR), Germania (79,1 miliarde EUR),
Italia (70,2 miliarde EUR) şi Regatul Unit (50,2 miliarde EUR, în
afara corecţiei în favoarea Regatului Unit, a cărei valoare
totală a fost de 36,6 miliarde EUR pentru întreaga perioadă).
</p>
<p>Dintre statele UE-10, în perioada 2004-2006 care corespunde
apartenenţei lor la UE, Polonia a fost cel mai important beneficiar (12,1
miliarde EUR), înaintea  Ungariei (3,9 miliarde EUR), Republicii Cehe (3,2
miliarde EUR), Lituaniei (2,0 miliarde EUR) şi  Slovaciei (1,7 miliarde
EUR).</p>
<p><u>În 2006, totalul <b>contribuţiilor naţionale</b></u> la
bugetul UE a atins valoarea de 87,3 miliarde EUR, cunoscând o creştere
de mai puţin de 0,6 miliarde EUR în raport cu anul 2005. Cele mai
importante contribuţii au provenit de la aceleaşi state: Germania
(20,1% din totalul UE), Franţa (17,6%), Italia (13,7%), Regatul Unit
(11,3%, în urma corecţiei) şi Spania (9,9%). Restul veniturilor
au provenit din resursele proprii tradiţionale (taxe vamale, taxe agricole
şi cotizaţii pentru zahăr în valoare de 15,0 miliarde EUR)
colectate de statele membre în numele Uniunii, din excedentul din 2005 (2,4
miliarde EUR) şi din alte surse (3,7 miliarde EUR).</p>
<p>În termeni relativi, în comparaţie cu bogăţia UE,
valoarea bugetului UE a scăzut anul trecut şi nu mai reprezintă
decât 0,93% din venitul naţional brut al UE, faţă de  0,97%
în 2005.</p>
<p>Rata de execuţie este din ce în ce mai bună, ajungând la
99,3% în 2006. Acest progres se datorează, în special, unei mai
bune planificări şi monitorizări, realizate de serviciile
Comisiei. Sistemul de avertizare rapidă, introdus în gestiunea
bugetară prin eforturile comune ale Comisiei, Parlamentului European
şi statelor membre, a contribuit în mod semnificativ la obţinerea
acestui rezultat.<br>„Raportul financiar privind bugetul 2006 al UE”
poate fi consultat la:</p>
<p><a
href="http://ec.europa.eu/budget/publications/fin_reports_en.htm">http://ec.europa.eu/budget/publications/fin_reports_en.htm</a></p>

