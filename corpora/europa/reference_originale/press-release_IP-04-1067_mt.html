					<p align="right"><b>IP/04/1067</b></p>
<p align="right">Brussel, 6 Settembru 2004</p>
<h1>
<a name="Heading4"></a><b>Il-Kummissjoni tniedi portal ġdid li se
jagħti </b><b>liċ-ċittadini ta' l-Ewropa mkabbra aċċess
għal informazzjoni aħjar dwar id-drittijiet tagħhom
</b></h1>
<p><b><i>Il-Kummissjoni Ewropea nediet portal ġdid bl-isem ta’
“Djalogu maċ-Ċittadini” - <a
href="/citizensrights/">http://europa.eu/citizensrights/</a>
- li qed jipprovdi informazzjoni ċara dwar kif iċ-ċittadini
jistgħu jużaw id-drittijiet tagħhom fis-Suq Intern ta’
l-Unjoni Ewropea, u li jista’ jinqara fl-ghoxrin ilsien uffiċjali. 
Is-sit fih gwidi għal għaxar oqsma tal-liġijiet ta' l-Unjoni
Ewropea u 'l fuq minn 1,300 skeda multilingwi b’pariri prattiċi li
jistgħu jiġu stampati. Jekk min jidħol fis-sit ma jkunx
jista’ jsib l-informazzjoni meħtieġa jew ikollu xi mistoqsijiet
dwar xi qasam partikolari ta' l-Unjoni Ewropea, dan jista' jċempel jew
jibgħat email lis-servizzi ta' pariri u ta’ għajnuna fuq
problemi li huma aċċessibbli minn fuq is-sit, u jieħu
għajnuna personalizzata f’wieħed mill-għoxrin ilsien.
</i></b></p>
<p>Il-Kummissarju għas-Suq Intern Frits Bolkestein qal: “Dan is-sit
juża t-teknoloġija moderna biex tagħti lin-nies informazzjoni
mmirata lejhom li tgħinhom itejbu ħajjithom billi jieħdu
vantaġġ mid-drittijiet tagħhom fis-Suq Intern ta’ l-Unjoni
Ewropea - għalxejn “nibbumbardjaw” liċ-ċittadini
b’fuljetti li ma jridux. Jekk is-sit ma jipprovdix l-għajnuna,
wieħed jista’ jkellem lil persuna ta’ vera fl-ilsien
tiegħu stess. Din hija prova tar-rieda tal-Kummissjoni li tgħin lil
dawk li jridu juzaw l-opportunitajiet li l-Unjoni Ewropea tagħtihom.”
</p>
<p>Is-sit il-ġdid jipprovdi aċċess għal serje ta' gwidi li
juru d-drittijiet u l-opportunitajiet madwar l-Unjoni Ewropea kollha. Fost
is-suġġetti hemm: l-għixien, ix-xogħol, l-istudju u
l-ivvjaġġar f’pajjiżi oħra ta’ l-Unjoni Ewropea;
ix-xiri ta’ oġġetti u servizzi mill-Unjoni Ewropea;
opportunitajiet indaqs; il-ħarsien ta’ l-informazzjoni; u
l-arranġament ta’ disputi finanzjarji minn fruntiera
għall-oħra. Hemm ukoll taqsira, f'għoxrin ilsien, ta’
l-arranġamenti ta’ tranżizzjoni għall-moviment ħieles
tal-ħaddiema lejn u minn Stati Membri ġodda, b’aktar
informazzjoni li se tiżdied f’ qasir żmien..</p>
<p>Għal informazzjoni aktar speċifika, is-sit jipprovdi għal kull
wieħed mill-ħmistax-il Stat Membru “qadim”, madwar 1,300
skeda b’informazzjoni dwar il-pajjiżi, bl-Ingliż,
bil-Franċiż, bil-Ġermaniż u bl-ilsien tal-pajjiż
ikkonċernat. Min juża s-sit jagħżel qasam, per eżempju
l-impjiegi, il-ħarsien tal-konsumatur jew l-istudju f’pajjiż
ieħor ta’ l-Unjoni Ewropea, imbagħad jagħzel
suġġett aktar speċifiku, bħal “kif issib
ix-xogħol”, “kif tiftaħ kont il-bank” jew
“edukazzjoni ogħla” u l-pajjiż li jinteressah. Is-sit
jagħti informazzjoni dwar il-liġi fuq livell Ewropew u fl-Istati
Membri kkonċernati u pariri dwar il-passi prattiċi li għandhom
jittieħdu. </p>
<p>Numru ta’ indirizzi utli, numri tat-telefown u riżorsi on-line
fl-Istati Membri kkonċernati jistgħu jinstabu fis-sit, sabiex min
jużah ikun jista’ jsegwi l-pariri li jingħatawlu.  Hemm ukoll
links ma’ aktar servizzi ta’ informazzjoni u pariri tal-Kummissjoni
li jinkludu:</p>
<ul>
<li>Europe Direct (<a
href="/rapid/pressReleasesAction.do?reference=IP/03/986&format=HTML&aged=1&language=EN&guiLanguage=en">IP/03/986</a>)
- li jagħti tweġiba għall-mistoqsijiet kollha dwar l-Unjoni
Ewropea, on-line jew permezz ta’ numru tat-telefown bla ħlas (00 800
6789 10 11<sup><b><a name="fnB1" href="#fn1">[1]</a></b></sup>) li jista’
jintuża mill-Ewropa kollha;</li>
<li>Servizz ta’ Direzzjoni għaċ-Ċittadini (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
li joffri parir personalizzat bla ħlas minn esperti legali fuq drittijiet
prattiċi u dwar fejn wieħed għandu jmur biex jiżgura li dawk
id-drittijiet jiġu rispettati. Min juża is-sit jieħu tweġiba
fl-ilsien tiegħu fi żmien tmint ijiem;</li>
<li>SOLVIT (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
li, permezz ta’ netwerk ta’ ċentri fl-Istati Membri, jgħin
liċ-ċittadini u lill-kummerċ biex jikkoreġu t-tħaddim
mhux korrett tar-regoli ta’ l-Unjoni Ewropea min-naħa ta’
l-amministrazzjonijiet nazzjonali. </li></ul><p>Is-servizzi msemmija hawn fuq
issa jkopru l-ħamsa u għoxrin Stat Membru, fl-għoxrin ilsien
uffiċjali. Flimkien mas-sit Djalogu maċ-Ċittadini, dawn jiffurmaw
parti minn sistema “cascade”, li twassal minnufih lil min juża
s-sit fl-aħjar post għall-mistoqsija partikolari tiegħu.</p>
<p>Ix-xogħol biex is-sit Djalogu maċ-Ċittadini jkompli jitjieb se
jibqa’ għaddej. Biż-żmien, b’kooperazzjoni ma’
l-awtoritajiet nazzjonali, grupp ta’ skedi ta’ informazzjoni dwar
l-għaxar Stati Membri ġodda se jiġu żviluppati.</p>
<hr><p><sup><b><a name="fn1" href="#fnB1">[1]</a></b></sup> uhud mill-operaturi
tat-telefons ċellulari ma jagħtux aċċess għan-numri
00800 jew dawn it-telefonati jkollhom jiġu mħallsa</p>
<p>- f’ċertu każi, dawn it-telefonati minn telefons
pubbliċi jew minn lukandi jistgħu ikollhom jiġu mħallsa</p>


