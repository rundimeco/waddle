					<p align="right"><b>IP/05/1672</b></p>
<p align="right">Brüssel, 21. detsember 2005</p>
<h1>
<a name="Heading4"></a><b>Euroopa Komisjon soovib edendada
keskkonnasõbralike sõidukite kasutuselevõttu</b></h1>
<p><b><i>Euroopa Komisjon esitas täna uue õigusakti, mille
eesmärk on soodustada keskkonnasõbralike sõidukite turu loomist,
vähendamaks seeläbi transpordisektori põhjustatud heitgaase. Uues
direktiivis kehtestatakse avalik-õiguslikele asutustele kohustus, et
vähemalt veerand aasta vältel hangitud sõidukitest peavad olema
keskkonnasõbralikud. Suurem turg annab autotootjatele selliste
sõidukite arendamiseks vajaliku kindluse.</i></b></p>
<p> „<i>Kuna saastatus linnades ja nafta hinna tõus põhjustab
järjest suuremaid probleeme, tuleb leida vahendeid, et aidata
autotööstusel toota keskkonnasõbralikumaid sõidukeid"</i>,
teatas asepresident ja transpordivolinik Jacques Barrot. Direktiivi ettepaneku
väljatöötamisele kaasa aidanud energeetikavolinik Andris
Pielbalgs lisas, et  „<i>võetavad meetmed võimaldavad suurendada
energiatõhusust transpordisektoris, mis on üks suurimaid ja
energiakulukamaid saasteallikaid</i>”.</p>
<p>Seistes silmitsi transpordisektori ning sellest tuleneva saastekoguse ja
naftasõltuvuse pideva kasvuga, rõhutab komisjon
keskkonnasõbralike sõidukite turu arendamise vajalikkust.
Maanteetranspordi energiakulu ja süsihappegaasi heitekogused moodustavad
veerandi Euroopa Liidu vastavatest kogunäitajatest. Sõidukite
heitekoguste ja energiakulu vähendamiseks on olemas suurepärased
võimalused, kuid vajalik tehnika on tavaliste sõidukite tootmisega
võrreldes kallis.</p>
<p>Sellest tulenevalt otsustas Euroopa Komisjon soodustada väiksema
energiakuluga ja vähem heitgaase eraldavate uue põlvkonna
sõidukite väljatöötamist. Direktiivis kehtestatakse
avalik-õiguslikele asutustele (riik, omavalitsused, avalik-õiguslikud
isikud, riigi osalusega äriühingud ja äriühingud, kes
osutavad avalik-õiguslikele asutusetele lepingu alusel veoteenust)
nõue, et vähemalt 25% aasta vältel hangitud (ost või
liising) raskeveokitest (üle 3,5 tonnise massiga) peavad olema nn eriti
keskkonnasõbralikud sõidukid, nagu on määratud eriti
keskkonnasõbraliku sõidukiga seotud normis
(EEV)<sup><b><a name="fnB1" href="#fn1">[1]</a></b></sup>. Raskeveokite alla
kuuluvad ka bussid ja muud erisõidukid, nagu veo- ja prügiautod.</p>
<p>Keskkonnasõbralike sõidukite hankekohustus hõlmab esialgu vaid
nimetatud sõidukikategooriaid, kuna oluline osa nende turust langeb
avalik-õiguslike asutuste arvele (veoautod: 6%; bussid 1/3).
Keskkonnasõbralike sõidukite nõudluse kasv võimaldab toetada
selliste sõidukite väljaarendamist. Tegemist on elujõulise turu
loomisega, kus on olemas mastaabisäästuks piisav nõudlus.
Komisjoni teostatud uuringutest nähtub, et see võib avaldada
positiivset mõju Euroopa autotööstuse konkurentsivõimele. 
Keskkonnasõbralike sõidukite tootmine on konkurentsivõime
seisukohast suur trump, arvestades, et maailmas on mitmeid riike, kus on kiirest
majanduskasvust tulenevalt probleeme linnade saastatusega. </p>
<p>Komisjon kaalub kvoodikohustuse hilisemat laiendamist ka muudele
sõidukikategooriatele. Direktiiviga soovitakse muu hulgas edendada
kõrge biokütusesisaldusega kütusesegusid kasutatavate
sõidukite väljatöötamist (vt <a
href="/rapid/pressReleasesAction.do?reference=IP/05/1546&format=HTML&aged=0&language=EN&guiLanguage=en">IP/05/1546</a>
tegevuskava biomassi kohta). Edendatakse ka muid tehnoloogialahendusi, nagu
maagaas, veeldatud naftagaas, vesinik, elektrimootor või
hübriidmootor, milles on kombineeritud sisepõlemis- ja elektrimootor.
</p>
<p>Neid tehnoloogiaid on toetatud Euroopa uurimis- ja arendusprogrammidest ja
struktuurifondidest. Komisjoni ettepanek edastatakse nüüd
kaasotsustamismenetluse raames Euroopa Parlamendile ja nõukogule. </p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> 	Nagu
määratletud direktiivis 2005/55/EÜ, ELT L 275/1, 20.10.2005.</p>


