					<p align="right"><b>IP/04/1352</b></p>
<p align="right">Brussell, l-10 ta’ Novembru 2004</p>
<h1>
<a name="Heading4"></a><b>L-UE ssaħħaħ il-ġlieda
kontra l-piraterija u l-falsifikazzjoni barra l-fruntieri
tagħha</b></h1>
<p><b><i>Fi sforz biex twaqqaf iż-żieda fil-piraterija u
l-falsifikazzjoni, il-Kummissjoni Ewropea llum adottat strateġija
għall-infurzar tad-drittijiet tal-propjetà intellettwali
f’pajjiżi terzi. Il-pjan ta’ azzjoni jiffoka fuq
implimentazzjoni u infurzar qawwi u effettiv tal-liġijiet ta’ l-IPR
eżistenti. Tipproponi li tidentifika pajjiżi bi prijorità fejn
għandhom jikkonċentraw l-azzjonijiet ta' infurzar. Ser tkun
enfasizzata il-kooperazzjoni teknika u assistenza li tingħata bħala
għajnuna lill-pajjiżi terzi sabiex jiġġieldu
l-falsifikazzjoni, iżda l-Kummissjoni mhux ser teżita li tqanqal kull
mekkaniżmu, bilaterali u multilaterali, tas-sanzjonijiet kontra kull
pajjiż involut fi vjolazzjoni sistematika.  Il-Kummissjoni ser tieħu
ħsieb tqajjem l-għarfien ta’ l-utenti u tal-konsumaturi
fil-pajjiżi terzi u tappoġġa l-ħolqien ta' sħubiji
pubbliċi-privati għall-infurzar.  </i></b></p>
<p>Il-Kummissarju għall-Kummerċ ta’ l-UE, Pascal Lamy qal:
“Il-Piraterija u l-falsifikazzjoni qegħdin ikomplu jikbru kull sena u
saru industriji, li kull ma’ jmur ikunu mmexxija minn organizzazzjonijiet
kriminali. Din hija problema serja għalina iżda ukoll
għall-pajjiżi terzi li l-kumpaniji tagħhom qegħdin
ibagħtu l-konsegwenzi ta’ vjolazzjoni tad-drittijiet
tal-propjetà intellettwali tagħhom.” Huwa żied:
“Uħud minn dawn il-prodotti foloz, bħal farmaċewtiċi u
affarijiet ta’ l-ikel huma ta’ periklu ċar għall-pubbliku,
filwaqt li oħrajn jfixklu s-sopravivenza ta’ bosta mis-setturi
innovattivi ta’ l-UE, meta kkonfrontati bl-approprijazzjoni bla dritt
tal-kreazzjonijiet tagħhom. L-adozzjoni ta' leġiżlazzjoni
ġdida fuq propjetà intelletwali hija ħaġa, iżda li
jinħolqu l-għodda ġusti biex tiġi infurzata, hija oħra.
Din hija l-prijorità tagħna f’ dan il-mument.”</p>
<p>Din l-istrateġija tistabbilixxi l-linji ta' gwida għall-Kummissjoni
Ewropea fis-snin li ġejjin lejn tnaqqis tal-livell tal-vjolazzjonijiet
tal-IPR li jsiru barra mill-fruntieri tal-UE, madwar id-dinja. Dan jimxi fuq
sekwenza loġika ta' inizjattivi riċenti meħuda mill-UE biex
tegħleb din il-problema fi ħdan l-UE u fil-fruntieri tagħha. 
</p>
<p>Mhux l-għan ta’ l-UE li jinħela l-ħin fil-ħolqien
ta’ sistemi li diġà jeżistu, iżda rridu nuru li
aħna marbuta li naħdmu aktar u aħjar f’ qasam fejn
il-leġiżlazzjoni mhux biżżejjed. Huwa essenzjali li
pajjiżi terzi, barra mill-ftehim li sar fid-WTO u barra mill-ftehim
bilaterali jkollhom ħerqa ġenwina biex jegħlbu l-problemi fuq
il-fruntieri, fil-qrati u fit-toroq tagħhom.  </p>
<p>L-Istrateġija fid-dettal:</p>
<ul>
<li>1. Indentifikazzjoni tal-pajjiżi ta’ prijorità: l-azzjoni
ta’ l-UE ser tiffoka fuq l-aktar pajjiżi problematiċi fejn
jidħlu vjolazzjonijiet ta’ l-IPR. Dawn il-pajjiżi ser ikunu
identifikati skond sondaġġ regolari mmexxi mill-Kummissjoni fost
il-partijiet interessati.  </li>
<li>2. Ħolqien ta' għarfien: promozzjoni ta' inizjattivi biex
jinħoloq għarfien pubbliku dwar l-impatt tal-falsifikazzjoni (nuqqas
ta' investiment barrani u trasferiment tat-teknoloġija, riskju
għas-saħħa, rabta ma’ l-organizzazzjonijiet kriminali,
eċċ.) u jagħmlu “Il-Gwida dwar l-Infurzar tad-Drittijiet
tal-Propjetà Intellettwali” disponibbli għall-pubbliku u
għall-awtorijtajiet tal-pajjiżi terzi kkonċernati. </li>
<li>3. Djalogu politiku, inċentivi u kooperazzjoni teknika: tiġi
żgurata li l-assistenza teknika mogħtija lill-pajjiżi terzi
tiffoka fuq l-infurzar ta' l-IPR, speċjalment fil-pajjiżi ta’
prijorità; skambju ta' ideat u informazzjoni ma' fornituri prinċipali
ta' kooperazzjoni teknika, bħall-Organizzazjoni Dinjija
għall-Propjetà Intellettwali (WIPO), l-Istati Uniti u l-Ġappun,
bl-għan li tiġi evitata duplikazzjoni ta' enerġija u jinqasmu
l-ideat dwar l-awqa sistemi.   </li>
<li>4 Mekkaniżmi ta' l-IPR fi ftehim multilaterali (inklużi TRIPs)
bi-reġjonali u bilaterali: tiżdied l-importanza ta' l-infurzar
fil-qafas ta' dan il-ftehim aktar sistematiku; konsultazzjoni ta' sħab
fil-kummerċ bil-għan li tibda inizjattiva fil-Kunsill tad-WTO TRIPs,
tinstema t-twissija fuq id-dimensjoni tal-problema, jiġu identifikati
l-kawżi u jiġu proposti soluzzjonijiet u tissaħħaħ
l-infurzar tal-klawsoli ta’ l-IPR fil-ftehim bilaterali. </li>
<li>5. Arranġament ta’ tilwim – sanzjonijiet: tiġi mfakkra
il-possibilità li dawk li għandhom id-dritt iridu jagħmlu
użu mir-Regolament dwar ix-Xkiel ġħall-Kummerċ jew ta'
ftehim bilaterali, f' każijiet fejn ikun hemm evidenza ta' vjolazzjoni ta' 
TRIPs; barra mill-arranġament ta' tilwima tad-WTO, tiġi mfakkra
l-possibilità li jintużaw mekkaniżmi ta’ arraġament
ta’ tilwim inklużi fil-ftehim bilaterali f' każ li ma jkunx hemm
osservanza ta' l-<i>istandards</i> mitluba għall-protezzjoni ta' l-IPR.
</li>
<li>6. Ħolqien ta’ sħubiji pubbliċi-privati:
appoġġ/parteċipazzjoni f’ netwerks lokali ta’ IP
stabbiliti f’ pajjizi terzi rilevanti; l-użu ta’
mekkaniżmu li diġà jintuża mis-servizzi tal-Kummissjoni.
(Il-<i>Help Desk</i> ta’ l-IPR u ċ-Ċentri ta' Komunikazzjoni
ta’ l-Innovazzjoni) biex ikun hemm skambju ta’ informazzjoni
ma’ dawk li għandhom id-dritt u ma’ assoċjazzjonijiet; 
titkabbar il-kooperazzjoni li hemm ma' kumpaniji u assoċjazzjonijiet li
huma attivi fil-ġlieda kontra l-piraterija u l-falsifikazzjoni.
</li></ul><p>Għall-aktar informazzjoni:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

