					
<P><B>IP/00/1062</B>
<P>Brussel, 27 september 2000
<H3>
<P><B>Een eerste stap naar een communautair agentschap voor de veiligheid in de luchtvaart</B></H3>
<P><I><B>De Europese Commissie heeft vandaag een ontwerp-verordening goedgekeurd om een Europees agentschap voor de veiligheid in de luchtvaart op te richten. Loyola de Palacio, vice-voorzitter belast met vervoer en energie, verklaarde: </B></I><I><B>« De Gemeenschap zal eindelijk kunnen beschikken over de middelen om een echt veiligheidsbeleid voor de luchtvaart te voeren </B></I><I><B>», en zij voegde eraan toe: </B></I><I><B>«De oprichting van een agentschap dat bevoegd is voor de veiligheid in de luchtvaart is een beslissende stap voor Europa. Dankzij dit agentschap zullen wij onze burgers een veiligheidsniveau kunnen blijven garanderen dat tot de beste ter wereld behoort en zullen wij onze industrie de middelen verschaffen om buiten de Unie met gelijke wapens te vechten. </B></I><I><B>»</B></I>
<P>Terwijl het luchtverkeer steeds maar sneller groeit, vragen de burgers terecht een betere dienstverlening, met minder vertragingen en almaar goedkopere tarieven. Maar zij wensen eveneens dat het hoogste veiligheidsniveau wordt gegarandeerd en dat de groei geen nadelig effect heeft op hun leefomgeving. Teneinde beter op deze uitdagingen in te spelen, heeft de Europese Commissie vandaag besloten de oprichting van een Europees agentschap voor de veiligheid in de luchtvaart, belast met de regelgeving op het gebied van veiligheid en verenigbaarheid met het milieu van de burgerluchtvaart, voor te stellen.
<P><B>De rol van het agentschap:</B>
<P>Het agentschap zal met name tot doel hebben:
<UL><P>de communautaire wetgever bij te staan bij de vaststelling van gemeenschappelijke normen om het hoogste veiligheidsniveau te waarborgen;
<P>toe te zien op de uniforme toepassing van deze normen in Europa, alsmede te zorgen voor de nodige beschermingsmaatregelen;
<P>de verspreiding ervan op wereldniveau te bevorderen.
</UL><P>Teneinde politieke inmenging uit te sluiten, zullen de beslissingen van het agentschap over de uitwerking van gemeenschappelijke normen door de uitvoerend directeur van het agentschap worden genomen, zoals reeds het geval is in de meeste industrielanden en met name in de Verenigde Staten. Het agentschap zal zelf bepaalde uitvoerende taken voor zijn rekening nemen wanneer collectieve maatregelen efficiënter blijken dan individuele maatregelen van de lidstaten. Dit is bijvoorbeeld het geval voor de afgifte van certificaten voor luchtvaartproducten. Het agentschap zal de Commissie bij het toezicht op de correcte toepassing van de gemeenschappelijke regels kunnen ondersteunen. 
<P>Wat de verenigbaarheid van de luchtvaartuigen met het milieu betreft, zal het agentschap de harmonisatie van de technische regels moeten bevorderen en vooral de uniforme toepassing ervan moeten waarborgen. Hoewel de Gemeenschap in het kader van de internationale normen reeds beschermingsniveaus inzake lawaai en gasvormige emissies heeft vastgesteld, blijven er nog heel wat verschillen bestaan in de interpretatie van de gemeenschappelijke voorschriften, hetgeen het vrije verkeer van luchtvaartproducten beïnvloedt. 
<P>Voorts zal het agentschap de Commissie tijdens haar onderhandelingen met de luchtvaartautoriteiten van derde landen en de bevoegde internationale organisaties op dit gebied technische bijstand verlenen. Tenslotte zal het agentschap de Gemeenschap en haar lidstaten bijstaan bij de activiteiten voor ontwikkelingssamenwerking met derde landen. 
<P><B>Het effect van de harmonisatie:</B>
<P>Dit gemeenschappelijke systeem zal de activiteiten van de luchtvaartindustrie in Europa vergemakkelijken: er zal immers slechts één certificaat nodig zijn om de producten van deze industrie op de hele Europese markt te brengen. De toegang tot de buitenlandse markten zal worden vereenvoudigd door het afsluiten van overeenkomsten die de harmonisatie en de wederzijdse erkenning van certificeringen mogelijk maken. Bij de werkzaamheden van het agentschap zullen alle Europese landen worden betrokken die met de Gemeenschap overeenkomsten hebben gesloten waarin zij zich ertoe verbinden het acquis communautaire op dit gebied toe te passen. Momenteel zijn dat Noorwegen, IJsland en Zwitserland en binnenkort alle kandidaat-lidstaten. 
<P>Bovendien zal deze versterking van het vrije verkeer van personen en diensten op de interne markt en met derde landen de totstandkoming van samenwerking en allianties tussen de Europeanen en hun buitenlandse partners mogelijk maken.
<P><B>BIJLAGE </B>
<P><B>Doel van een Europees Agentschap voor de Veiligheid van de Luchtvaart</B>
<UL><P><B>Totstandbrenging van een interne luchtvaartmarkt met de nodige waarborgen voor de veiligheid van de luchtvaart</B>
</UL><P>Ondanks de door de nationale luchtvaartautoriteiten in het kader van de JAA<sup><a name="file.tmp_Ref_1"><a href="#file.tmp_Foot_1">(1)</a></a></sup> verrichte harmonisatiewerkzaamheden komt het nog regelmatig voor dat een fabrikant van hetzelfde vliegtuig- of uitrustingstype verschillende versies moet produceren naar gelang van het land waar het zal worden gebruikt. De aan de exploitanten gestelde eisen verschillen per land en veroorzaken soms discrepanties in de voorwaarden waarop luchtvaartmaatschappijen op dezelfde markten met elkaar moeten concurreren. Daarom proberen de Commissie en de diverse spelers in de sector al jaren om in Europa een volwaardig Agentschap voor de Veiligheid van de Luchtvaart - zoals de Amerikaanse Federal Aviation Administration - op te richten dat gemeenschappelijke normen kan vaststellen die een hoger veiligheidsniveau waarborgen, kan toezien op de uniforme toepassing daarvan in Europa en de verbreiding daarvan op wereldschaal kan bevorderen.
<UL><P><B>Bescherming van het milieu tegen de effecten van de groei van het luchtverkeer</B>
</UL><P>Om het milieu te beschermen tegen de gevolgen van het vliegverkeer is de Gemeenschap tevens voornemens beschermingsniveaus voor verontreiniging vast te stellen, zoals zij reeds voor geluidsoverlast heeft gedaan. De desbetreffende eisen moeten worden vertaald in nauwkeurige technische criteria waaraan vliegtuigen moeten voldoen om te mogen vliegen. Er bestaan echter grote verschillen in de interpretatie van deze eisen, waardoor het vrije verkeer van luchtvaartproducten dreigt te worden belemmerd. Wanneer slechts één autoriteit bevoegd is kunnen de technische regels worden geharmoniseerd en kan op een uniforme toepassing worden toegezien.
<UL><P><B>Snelle invoering van een communautair veiligheidssysteem voor de luchtvaart</B>
</UL><P>Reeds in 1996 had de Commissie voorgesteld de JAA om te vormen tot een internationale organisatie met voldoende bevoegdheden om te kunnen optreden als een sterke centrale autoriteit die in Europa en in de rest van de wereld als toonaangevend op het gebied van de veiligheid van de luchtvaart en milieubescherming zou worden erkend. Nadat de Raad in juli 1998 zijn akkoord had gegeven hebben de diensten van de Commissie in samenwerking met de belanghebbende partijen een begin gemaakt met de opstelling van een internationale overeenkomst tot oprichting van die autoriteit. Daarbij is gebleken dat de voor een krachtig en onafhankelijk optreden van die autoriteit noodzakelijke overdracht van uitvoeringsbevoegdheden in sommige Europese landen op ernstige constitutionele bezwaren zou stuiten en de bekrachtiging van de overeenkomst op losse schroeven zou zetten.
<P>De Commissie heeft de Raad toen voorgesteld te overwegen deze autoriteit onder auspiciën van de Gemeenschap op te richten, aangezien in het kader van de politieke en rechtsplegingscontrole waarin het Verdrag voorziet aan de Gemeenschap uitvoeringsbevoegdheden kunnen worden gedelegeerd. Aangezien de Raad op 26 juni jl. heeft ingestemd met de oprichting van een autoriteit onder auspiciën van de Gemeenschap, hecht de Commissie thans haar goedkeuring aan een ontwerp-verordening inzake de totstandbrenging van een communautair regelgevingssysteem op het gebied van de veiligheid en milieuvriendelijkheid van de burgerluchtvaart en voorziet zij met het oog hierop in de oprichting van een Agentschap voor de Veiligheid van de Luchtvaart.<p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><B> </B></SUP><SUP><B>De Joint Aviation Authorities (Gezamenlijke Luchtvaartautoriteiten) zijn een vereniging van de nationale luchtvaartautoriteiten van 33 Europese landen en hebben als doel de ten aanzien van de veiligheid van de luchtvaart en de milieucertificering van vliegtuigen geldende regels en praktijken te harmoniseren.</B></SUP>
