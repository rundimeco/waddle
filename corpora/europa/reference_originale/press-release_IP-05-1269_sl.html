					<p align="right"><b>IP/05/1269</b></p>
<p align="right">Bruselj, 13. oktobra 2005</p>
<h1>
<a name="Heading4"></a><b>Elektronske komunikacije: </b><b>Komisija
ukrepa proti devetim državam članicam, da bi zagotovila
konkurenčne pogoje na trgu</b></h1>
<p><b><i>Belgija, Češka, Estonija, Ciper, Latvija, Luksemburg, Malta,
Poljska in Slovenija so države, ki jih bo Evropska komisija obravnavala v
novem krogu postopka za ugotavljanje kršitev v zvezi s telekomunikacijskimi
predpisi EU.   Evropska komisija je danes sedmim državam članicam EU
poslala uradni opomin, ker doslej niso poslale poročila o pregledu trga za
elektronske komunikacije, ki ga zahteva ureditveni okvir EU za elektronske
komunikacije. Pregledi trga so namenjeni temu, da se pravila posodabljajo v
koraku s spreminjajočimi se trgi, in se uporabljajo samo tam, kjer
primanjkuje konkurence. Obveznosti bi bilo treba naložiti samo
prevladujočim podjetjem. Države članice, ki jih zadeva ta vidik v
novem krogu postopka za ugotavljanje kršitev so: Belgija, Češka,
Estonija, Ciper, Latvija, Luksemburg in Poljska. Uradni opomin je prvi korak
postopka za ugotavljanje kršitev iz člena 226 Pogodbe ES
(neizpolnjevanje obveznosti, ki jih državi članici nalaga Pogodba).
Omenjene države članice naj bi v roku dveh mesecev predložile
pripombe na opomin Komisije. Dodaten postopek za ugotavljanje kršitev je
bil uveden proti Estoniji zaradi pravnih pomanjkljivosti pri opredelitvi trgov
in prehodnega režima ter proti Cipru in Sloveniji, kjer neodvisnost
nacionalnega regulativnega organa za telekomunikacije še ni usklajena s
predpisi EU. Zaradi vztrajne neprenosljivosti številk je Komisija v
postopku za ugotavljanje kršitev proti Malti naredila že drugi korak
(obrazloženo mnenje).</i></b></p>
<p>„Izvajanje skupnih pravil EU je bistveno, da konkurenčnost na
evropskem trgu za elektronske komunikacije lahko zagotavlja kakovostno blago in
storitve, ki so nujni za gospodarsko rast in delovna mesta,“ je dejala
komisarka za Informacijsko družbo in medije Viviane Reding.
„Potrebujemo tudi preglede trga 25 nacionalnih regulativnih organov, da
nam omogočijo utemeljeno oceno okvira za tedaj, ko ga bomo pregledali leta
2006. Zaradi tega sem odločena ukreniti vse potrebno zato, da države
članice čim prej izpolnijo svoje obveznosti.“</p>
<p>Okvir elektronskih komunikacij je v EU-15 začel veljati že pred
dvema letoma, v EU-10 pa pred 17 meseci. Države članice so morale
zagotoviti, da njihovi nacionalni regulativni organi uvodno preučijo stanje
konkurenčnosti na pomembnih trgih in na njih po začetku veljavnosti
okvira „čim prej“ opravijo pregled. Medtem ko postopek pregleda
trga kar dobro napreduje v nekaterih državah
članicah<sup><a name="fnB1" href="#fn1">[1]</a></sup>, sedem držav
članic, ki so jim danes poslali uradne opomine, Komisiji do konca septembra
še niso sporočile izsledkov kakršnega koli pregleda trga. </p>
<p>Komisija bo še naprej spremljala stanje v tistih državah
članicah, katerih nacionalni regulativni organi so sporočili le
manjše število pregledov trga in kjer je videti, da se zelo
počasi dokončuje delo za druge trge.</p>
<p>Hkrati je bil za druga vprašanja uveden postopek za ugotavljanje
kršitev proti Estoniji (opredelitev trgov in prehodni režim), Cipru in
Sloveniji (neodvisnost regulativnih organov), in v enem primeru v zvezi z Malto
(prenosljivost številk) se je Komisija odločila za obrazloženo
mnenje, ki je drugi korak postopka za ugotavljanje kršitev. Ti postopki so
podrobno opisani v <a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a>.
</p>
<p>Popoln pregled stanja glede postopkov za ugotavljanje kršitev je na
voljo na spletišču GD za informacijsko družbo in medije, ki je
namenjeno izvajanju in izvrševanju:</p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a>.</p>
<p><a
href="/rapid/pressReleasesAction.do?reference=MEMO/05/372&format=HTML&aged=0&language=EN&guiLanguage=en">Memo/05/372</a>
</p>
<hr><p><sup><a name="fn1" href="#fnB1">[1]</a></sup> 	Za dodatne informacije o
postopku pregleda trga glej sporočilo za javnost <a
href="/rapid/pressReleasesAction.do?reference=IP/05/926&format=HTML&aged=0&language=en&guiLanguage=en">IP/05/926</a>
z dne 14. julija 2005.</p>


