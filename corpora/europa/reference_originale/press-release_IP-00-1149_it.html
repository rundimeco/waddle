					
<P><B>IP/00/1149</B>
<P>Vienna, 11 ottobre 2000
<H3>
<P><B>Dichiarazione del presidente Romano Prodi in seguito agli incontri con il patriarca serbo Pavle e il cardinale Sch</B><B>önborn</B></H3>
<P>In seguito agli incontri con il patriarca serbo Pavle e il cardinale Schönborn, il Presidente Prodi ha dichiarato:
<P>"È il tempo della democrazia e della libertà per il popolo serbo. La democrazia sta diventando la principale preoccupazione del popolo serbo e in tutta la Federazione Iugoslava e lo è anche per l'Europa.
<P>Oggi l'Europa ritrova la Serbia, dopo un lungo doloroso estraniamento . L'Europa non puo immaginare la Serbia estranea e esterna alla sua comunità. La Serbia è  e deve essere parte integrante dell'Europa.
<P>Il popolo serbo che ha preso in mano il proprio destino deve sapere che l'Europa è al suo fianco in questo processo e lo sosterrà con ogni mezzo. Ma il processo democratico appena avviato deve proseguire senza soste.
<P>Il nuovo presidente federale Kostunica ha il pieno sostegno dell'Unione europea. E desidero che sappia che accelerare il processo democratico significa fare davvero qualcosa di molto concreto per il popolo, significa ricostruire la speranza, lo sviluppo, il futuro del popolo serbo e della Federazione iugoslava.
<P>La Federazione iugoslava ha molti problemi da risolvere al proprio interno; essi sono risolvibili solo in una prospettiva di democratizzazione interna, di sviluppo dei principi di solidarietà e sussidiarietà istituzionale, e solo in una prospettiva europea. Fuori dell'Europa non c'è unità, non c'è pace, non c'è sviluppo. Fuori dell'Europa c'è il passato doloroso, c'è la divisione, c'è l'odio.
<P>Sono personalmente grato, e la Commissione europea con me, a Sua Santità il Patriarca Pavle e a tutta la chiesa ortodossa che egli guida per il ruolo morale e civile che ha saputo svolgere in questi anni difficili; per la testimonianza religiosa che ha saputo dare; per avere costantemente condannato la tirannia e chiesto il ritorno alla libertà.
<P>Auspico che questo ruolo prosegua e, se possibile, si rafforzi ulteriormente, affinché la chiesa ortodossa possa continuare a incoraggiare, sostenere e sostanziare il processo democratico avviato nel paese.
<P>Ringrazio Sua Santità, il Patriarca Pavle per questo incontro, che attesta anche il ruolo culturale e di civiltà che l'ortodossia sa svolgere nella costruzione dell'Europa.
<P>Ringrazio cordialmente la comunità cattolica di Vienna e il suo arcivescovo, il carissimo card. Schönborn per aver ospitato e patrocinato questo incontro. È anche questo un segno che l'Austria è pienamente protagonista dello sviluppo dell'Europa. Penso che nessuna forza arcaica possa sminuirne la sua vocazione storica."
