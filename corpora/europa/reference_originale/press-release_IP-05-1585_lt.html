					<p align="right"><b>IP/05/1585</b></p>
<p align="right">Briuselis, 2005 m. gruodžio 14 d.</p>
<h1>
<a name="Heading4"></a><b>Telekomunikacijos: </b><b>Komisija pradeda
naują pažeidimų nagrinėjimo procedūros etapą, nors
ir pastebi teigiamus ankstesnio etapo rezultatus</b></h1>
<p><b><i>Pradėjusi tolesnį ES telekomunikacijų taisyklių
pažeidimų nagrinėjimo procedūros etapą, Europos
Komisija nusprendė paduoti Švediją ir Lenkiją į Europos
Teisingumo Teismą už tai, kad šios neįgyvendina ES
elektroninių ryšių taisyklių. Dėl 12 bylų iš
ankstesnių pažeidimų nagrinėjimo procedūros etapų
Komisija nusiuntė pagrįstas nuomones (antrasis pažeidimų
procedūros etapas pagal EB sutarties 226 straipsnį) Čekijai (2),
Prancūzijai, Graikijai, Latvijai, Maltai, Lenkijai (2), Slovakijai,
Vokietijai, Suomijai ir JK. Šios šalys turi du mėnesius savo
atsakymams pateikti. Jeigu jos nesilaikys ES telekomunikacijų
taisyklių, jų bylos taip pat gali būti perduotos nagrinėti
Europos Teisingumo Teismui. Be to, Komisija išsiuntė oficialius
įspėjimo laiškus (pirmasis pažeidimų nagrinėjimo
procedūros etapas – valstybės narės
įsipareigojimų neįvykdymas) JK, Portugalijai, Kiprui,
Čekijai ir Lietuvai. Tuo pat metu Europos Komisija baigė
nagrinėti 9 bylas iš ankstesnių pažeidimų
procedūros etapų, susijusių su valstybėmis narėmis, per
tą laiką spėjusiomis užtikrinti veiksmingą ES
elektroninių ryšių sistemos įgyvendinimą. </i></b></p>
<p><i>„ES elektroninių ryšių taisyklių
įgyvendinimas yra ypač svarbus, siekiant sukurti konkurenciją ir
teikti geresnes paslaugas. Mane liūdina tai, kad nuo naujųjų
taisyklių įsigaliojimo 2003 m. liepos mėn. Komisijai teko
pradėti daugiau nei 50 pažeidimų nagrinėjimo
procedūrų taisyklių įgyvendinimo trūkumams
pašalinti“, </i>– sakė Viviane Reding, Komisijos
narė, atsakinga už informacinę visuomenę ir
žiniasklaidą. „<i>Visgi džiugina tai, kad mūsų
pastangos pradeda duoti teigiamų rezultatų keliose valstybėse
narėse, o šiandien galime užbaigti gana didelės grupės
pažeidimų nagrinėjimą. Skatinu valstybes nares, kurių
atžvilgiu dar nebuvo pradėtos pažeidimų nagrinėjimo
procedūros, kaip įmanoma greičiau padaryti tai, kas būtina,
nes tolesnis delsimas gali kelti rimtą grėsmę ekonomikos augimui
ir darbo vietų kūrimui šiame pagrindiniame Europos ekonomikos
sektoriuje.“ </i></p>
<p>Komisija nusprendė perduoti Europos Teisingumo Teismui nagrinėti
<b>Lenkijos</b> bylą dėl nesugebėjimo užtikrinti
veiksmingų numerio perkeliamumo galimybių ir <b>Švedijos
</b>bylą dėl netinkamo rinkos apsaugos nuostatų, perimtų
iš ankstesnės sistemos, taikymo iki bus baigti rinkos tyrimai.
Tačiau abiem atvejais Komisija tikisi, kad abi valstybės narės
imsis siūlomų veiksmų padėčiai ištaisyti
prieš Komisijai inicijuojant oficialią procedūrą Teisingumo
Teisme. </p>
<p>Komisija taip pat nusiuntė pagrįstas nuomones <b>Čekijai,
Prancūzijai, Graikijai, Latvijai, Maltai, Lenkijai </b>ir <b>Slovakijai</b>
dėl šių nesugebėjimo užtikrinti išsamios
informacijos apie abonentus teikimo paslaugos. Papildomos pagrįstos
nuomonės buvo nusiųstos <b>Čekijai </b>dėl to, kad ji
nepajėgia užtikrinti numerio perkeliamumo, taip pat <b>Vokietijai,
Suomijai </b>ir <b>Lenkijai</b>, nes jų nacionaliniuose teisės aktuose
numatyti nepakankami nacionalinių telekomunikacijų reguliavimo
tarnybų įgaliojimai. </p>
<p>Šiame etape Komisija taip pat nusiuntė oficialius
įspėjimo laiškus <b>Kiprui, Portugalijai </b>ir <b>Jungtinei
Karalystei </b>dėl pastarųjų šalių nesugebėjimo
užtikrinti išsamios informacijos apie abonentus teikimo paslaugos,
Lietuvai dėl nepakankamo numerio perkeliamumo ir Čekijai dėl
nepakankamos naudotojų apsaugos nuo „el. pašto
šiukšlių“.</p>
<p>Tuo pat metu Komisija užbaigė devynias procedūras po to, kai
atitinkamos valstybės narės ėmėsi priemonių
padėčiai ištaisyti, įskaitant teisės aktų
pakeitimus. Buvo baigtos nagrinėti trys bylos po to, kai <b>Prancūzija
</b>pranešė apie priemones, kuriomis į nacionalinę
teisę buvo perkeltos ES taisyklės, bei dar dvi <b>Ispanijos </b>bylos
po to, kai ši perkėlė atitinkamas taisykles į
nacionalinę teisę. Taip pat buvo baigtos nagrinėti kelios kitos
bylos paskelbus apie atsietos prieigos prie vietinių linijų
pasiūlymą (leidžiančia kitiems teikėjams naudoti kito
teikėjo prieigos linijas teikiant paslaugas vartotojams) <b>Maltoje</b>,
galutinai sudarius galimybę skambinti vienu Europos pagalbos telefono
numeriu 112 <b>Lenkijoje </b>ir <b>Lietuvoje </b>išleidus išsamią
abonentų knygą. Tai reiškia, kad visose valstybėse
narėse dabar galima naudotis atsieta prieiga prie vietinių linijų
ir skambinti pagalbos telefono numeriu 112. </p>
<p>Komisija taip pat pastebi, kad Austrija priėmė nacionalinių
teisės aktų pataisas, kad atitiktų elektroninių
ryšių sistemos reikalavimus, visų pirma, užtikrintų
apsaugą nuo el. pašto šiukšlių.<br>Išsamią
pažeidimų nagrinėjimo procedūros apžvalgą galima
rasti Informacinės visuomenės ir žiniasklaidos GD
įgyvendinimo ir vykdymo tinklalapyje adresu: </p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a></p>
<p>Taip pat žr. <a
href="/rapid/pressReleasesAction.do?reference=MEMO/05/478&format=HTML&aged=0&language=EN&guiLanguage=fr">MEMO/05/478</a></p>

