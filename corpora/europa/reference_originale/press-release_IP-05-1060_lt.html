					<p align="right"><b>IP/05/1060</b></p>
<p align="right">Briuselis, 2005 m. rugpjūčio 22 d.</p>
<h1>
<a name="Heading4"></a><b>ES solidarumo fondas: Komisija siūlo
93 milijonų eurų pagalbą audros Šiaurės Europoje
padariniams likviduoti</b></h1>
<p><b><i>Atsakydama į Švedijos, Estijos, Latvijos ir Lietuvos
valdžios institucijų prašymą ir siekdama padėti
šalinti audros, 2005 m. sausio mėn. nusiaubusios Šiaurės
Europą, padarinius, Europos Komisija šiandien pasiūlė
sudaryti Europos Sąjungos solidarumo fondą (angl. EUSF) keturioms
dotacijoms, kurių bendra suma siektų apie 93 milijonus eurų.
Pinigai bus panaudoti kompensuoti šalims susidariusias
neatidėliotinų priemonių sąnaudas, pavyzdžiui, už
gelbėjimo tarnybų darbą, skubų nelaimės
ištiktų sričių tvarkymą ir pagrindinės
infrastruktūros darbo atkūrimą. </i></b></p>
<p>Danuta Hübner, Komisijos narė, atsakinga už ES regioninę
politiką ir solidarumo fondą, pareiškė: <i>„Komisijos
pasiūlymas – tai Sąjungos solidarumo su nelaimės
ištiktais Šiaurės Europos regionais išraiška. Jis
padės kompensuoti finansines sąnaudas, susidariusias atkuriant
infrastruktūrą ir imantis kitų neatidėliotinų
priemonių. Komisija siūlo pataisytąjį biudžetą,
kad Taryba ir Parlamentas galėtų panaudoti turimus išteklius
nelaimės ištiktų regionų ir jų piliečių
labui.“</i></p>
<p>2005 m. sausio 8–9 d. Šiaurės Europą užklupo smarki
audra, padariusi daug žalos Švedijai, Estijai, Latvijai ir Lietuvai.
Ypač didelė žala padaryta Pietų Švedijai, ji buvo
įvertinta beveik 2,3 mlrd. eurų. Audra nusinešė devynių
žmonių gyvybes ir išvartė 75 mln. m3 miško,
sutrikdė elektros tiekimą ir telekomunikacijų darbą.</p>
<p>Trijose Baltijos valstybėse audra padarė didelės žalos
žemės ūkiui, miškininkystei, elektros ir
infrastruktūros tinklams, transportui ir komunikacijoms. Apskaičiuota
bendra žalos suma Latvijoje siekia apytiksliai 192 mln. eurų, Estijoje
– 48 mln. eurų ir maždaug 15 mln. eurų Lietuvoje. </p>
<p>Vadovaudamasi solidarumo fondo taisyklėmis, Komisija siūlo
keturioms šalims skirti bendrą 92,88 mln. eurų dotaciją,
iš kurios 81,73 mln. eurų tektų Švedijai, 9,49 mln.
eurų – Latvijai, 1,29 mln. eurų – Estijai, o
0,37 mln. eurų būtų skirta Lietuvai. </p>
<p><b>Pagrindiniai faktai</b><br>2002 m. sukurtas ES solidarumo fondas skiria
neatidėliotiną pagalbą didelės nelaimės ištiktoms
valstybėms narėms ir stojančioms šalims. Jo metinį
biudžetą sudaro 1 milijardas eurų. Siekiančios solidarumo
fondo pagalbos šalys turi tiksliai įvertinti patirtą
žalą ir atitikti konkrečius kriterijus, užtikrinančius,
kad ES lėšos bus panaudojamos tenkinti būtiniausius poreikius.
Sąlygas, pagal kurias pagalbą gaunanti šalis turi ją
panaudoti, privalu nustatyti Komisijos ir pagalbą gaunančios
šalies susitarime. </p>
<p>2005 m. balandžio 6 d. Komisija priėmė pasiūlymą
dėl naujo ir patobulinto ES solidarumo fondo (2007–2013 m.) su
išplėsta taikymo sritimi ir sušvelnintais reikalavimų
atitikimo kriterijais. </p>
<p>Daugiau informacijos rasite šiame tinklalapyje:</p>
<p><a name="_Hlt66594395"></a><a name="_Hlt66594386"></a><a name="_Hlt104631672"></a><a name="_Hlt104631673"></a><a name="_Hlt66594404"></a><a name="_Hlt66594405"></a><a name="_Hlt66594382"></a><a name="_Hlt66594383"></a><a
href="http://ec.europa.eu/regional_policy/funds/solidar/solid_en.htm">http://ec.europa.eu/regional_policy/funds/solidar/solid_en.htm</a>
</p>

