					<p align="right"><b>IP/05/1097</b></p>
<p align="right">V Bruselu dne 6. září 2005</p>
<h1>
<a name="Heading4"></a><b>Komise podporuje rozvoj
regionálních letišť a mobilitu
v Evropě </b></h1>
<p><b><i>Po rozsáhlých veřejných
konzultacích</i></b><sup><i><a name="fnB1" href="#fn1">[1]</a></i></sup><b><i>
Komise přijala nová pravidla, která podpoří rozvoj
regionálních letišť. Tato pravidla upřesňují
podmínky, za nichž lze leteckým společnostem, které
zřizují nové linky s odletem z regionálních
letišť, poskytovat podpory na zahájení činnosti.
Zřízením regionálních leteckých tras se
podpoří mobilita v Evropě a regionální
rozvoj. Jasná pravidla, která byla dnes přijata,
zaručují rovné zacházení s veřejnými
a soukromými letišti a zabraňují tomu, aby letecké
společnosti, jimž je podpora poskytována, byly vzhledem
k ostatním společnostem neprávem
zvýhodňovány. Tyto pokyny rovněž poskytují
letištím a členským státům údaje
o veřejném financování letišť. </i></b></p>
<p>Místopředseda Jacques Barrot, komisař odpovědný za
dopravu, prohlásil:<i> „Evropská komise chce podporovat rozvoj
regionálních letišť a mobilitu občanů. Tato
nová pravidla poskytují regionálním letištím
právní jistotu, která je nezbytná pro jejich rozvoj
a jejich vztahy s leteckými společnostmi
a veřejnými orgány.“</i></p>
<p>Zesílení hospodářské soutěže na
evropském leteckém trhu, zejména prostřednictvím vzniku
nízkonákladových společností, přimělo
mnohá letiště zvýšit aktivitu a podpořit
některé společnosti k zahájení provozu na
nových trasách. Díky tomuto vývoji je nabídka
letecké dopravy bohatší a dostupnější pro
všechny evropské občany. Hospodářská
soutěž přispívá k regionálnímu
hospodářskému rozvoji a ke snížení
přetíženosti hlavních leteckých uzlů. Komise
hodlá tento vývoj podpořit, přičemž bude dbát
na rovné zacházení se všemi letištními
operátory a všemi společnostmi, jakož i na
řádné využívání veřejných
zdrojů. </p>
<p>Nové pokyny stanoví spolehlivý právní rámec pro
dohody mezi letišti a leteckými společnostmi. Pokyny byly
upraveny na základě rozsáhlé konzultace, zejména
s odvětvím a členskými státy. Nové
pokyny poskytnou větší průhlednost a zabrání
jakékoli diskriminaci v dohodách mezi regionálními
letišti a leteckými společnostmi o podporách na
zahájení činnosti. Zaručí úplnou rovnost
zacházení s veřejnými a soukromými
letišti.</p>
<p>Pokud se nějaké letiště nad rámec svého
hospodářského zájmu rozhodne poskytovat letecké
společnosti veřejné podpory, tyto podpory lze přijmout,
slouží-li k rozdělení (ve výši 30 až
50 %) dodatečných nákladů na zřízení
nové linky, jež zahrnují výdaje na marketing nebo poplatky
za usazení na místě příslušných
regionálních letišť.  Podporované linky musejí
v dané lhůtě prokázat svou životaschopnost. Proto
se podpory musejí postupem času snižovat a jejich
maximální doba trvání je tři roky (nebo pět let
pro znevýhodněné nebo nejvzdálenější
regiony). </p>
<p>Především jsou dotčena letiště, jejichž
roční objem provozu je nižší než pět
milionů cestujících. Komise bude nové pokyny
používat ode dne jejich zveřejnění
v Úředním věstníku. <br>Nové pokyny
rovněž vyjasňují rámec veřejného
financování letišť, zejména investice do
letištní infrastruktury. Evropské odvětví
letišť je již několik let stále více
konkurenceschopnější, což přimělo Soudní
dvůr, aby letiště obecně označil za
hospodářské subjekty. Letištní infrastruktura je
základem hospodářských činností letišť,
v některých případech však přispívá
k cílům regionálního hospodářského
rozvoje, územního plánování
a přístupnosti letecké dopravy. Pokyny
upřesňují, jak se pravidla hospodářské
soutěže vztahují na hospodářské činnosti
letišť s ohledem na jejich případný obecný
zájem.</p>
<hr><p><sup><b><a name="fn1" href="#fnB1">[1]</a></b></sup> <a href="">	</a><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=en">IP/05/149</a></p>


