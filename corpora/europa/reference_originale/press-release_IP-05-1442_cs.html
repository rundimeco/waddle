					<p align="right"><b>IP/05/1442</b></p>
<p align="right">V Bruselu dne 18. listopadu 2005</p>
<h1>
<a name="Heading4"></a><b>Komisařka Mariann Fischer Boelová
naléhá na Radu, aby přijala odvážnou
a odpovědnou reformu v odvětví cukru</b></h1>
<p><b><i>Před jednáními, která začala
v úterý v Bruselu na zasedání Rady ve
složení pro zemědělství a jejichž cílem
je dosažení politické dohody o reformě
v odvětví cukru, komisařka Mariann Fischer Boelová
prohlásila: „Příští týden musíme
bezpodmínečně učinit rozhodnutí. Jednání
budou obtížná, a proto žádám ministry, aby
byli odvážní. Pokračujeme v intenzivních
kontaktech se všemi členskými státy, aby se co
možná nejvíce z nich postavilo na naši stranu. Za
40 let nebyla v odvětví cukru provedena prakticky
žádná reforma. Reformu je třeba provést nyní, aby
měla produkce cukru v Evropě zajištěnou budoucnost a
aby byla producentům v Evropě i rozvojových zemích
nabídnuta dlouhodobá perspektiva. Neexistuje žádné
jiné řešení než rozsáhlá reforma.
Provedeme-li změny nyní, učiníme tak za našich
podmínek a za vlastní peníze, čímž dopad
těchto změn zmírníme. Nebudeme-li jednat, stejně
nás  jednou okolnosti přinutí reformu provést.
V takovém případě však nad ní nebudeme
mít žádnou kontrolu a nejvíce budou postiženi
nejkonkurenceschopnější producenti. Jakékoli
zdržení ohrozí finanční prostředky na
restrukturalizaci a sociální vyrovnávací platby.
Díky našim návrhům bude mít produkce cukru v EU
udržitelný dlouhodobý základ. Zemědělcům
nabízíme dostatečnou vyrovnávací platbu, která je
součástí jednotné platby pro zemědělský
podnik. Prostřednictvím restrukturalizačního fondu
disponujícího značnými finančními prostředky
se snažíme pomoci všem, kteří chtějí 
z odvětví cukru odejít. Nadále budeme
upřednostňovat naše dodavatele v rozvojovém
světě a náš trh zůstane atraktivním
místem pro ty, kteří chtějí prodávat cukr. 
Kromě toho poskytujeme finanční pomoc zemím AKT, aby se
lépe přizpůsobily nové situaci.“</i></b></p>
<p>„Aby mohli zemědělci a zpracovatelé investovat,
potřebují mít dlouhodobou perspektivu. Stávající
režim EU v odvětví cukru skončí
v červenci příštího roku. Současný
systém udržuje ceny EU na trojnásobně vyšší
úrovni než jsou ceny na světovém trhu. Režim
v odvětví cukru musí být uveden do souladu
s ostatními odvětvími reformované společné
zemědělské politiky, což znamená odklonit se od na
produkci závisejících dotacích na
„oddělenou“ jednotnou platbu pro zemědělský
podnik. EU musí dodržovat své mezinárodní závazky.
Zavázali jsme se k bezcelním a  bezkvótovým
dovozům cukru z 50 nejchudších zemí na
světě. Rovněž musíme do května
příštího roku vyhovět rozhodnutím
zvláštní skupiny WTO pro otázky cukru.
V neposlední řadě dohoda v odvětví cukru
značně posílí naší pozici pro ministerské
setkání WTO, které se bude konat příští
měsíc v Hong Kongu.“</p>
<p>Podrobné údaje o návrhu reformy EU v odvětví
cukru:</p>
<ul>
<li>   Snížení ceny o 39 procent v průběhu dvou let
počínaje roky 2006/2007 pro zajištění
udržitelné rovnováhy na trhu. </li>
<li>   Vyrovnávací platba pro zemědělce na úrovni 60 %
snížení ceny. Začlenění pomoci do jednotné
platby pro zemědělský podnik a návaznost plateb na
dodržování norem z oblasti životního
prostředí a obhospodařování půdy. </li>
<li>   Platnost nového režimu, včetně prodloužení
systému kvót pro cukr, až do let 2014/2015. Bez ustanovení o
přezkumu. </li>
<li>   Sloučení kvót „A“ a „B“ v
jednotnou produkční kvótu. </li>
<li>   Zrušení intervenčního systému a nahrazení
intervenční ceny cenou referenční. </li>
<li>   Zavedení systému soukromého skladování coby
záchranné sítě pro případ, že se
tržní cena propadne pod úroveň referenční ceny.
</li>
<li>   Dobrovolný restrukturalizační režim po dobu
čtyř let pro závody vyrábějící cukr v EU a
pro výrobce isoglukosy a inulinového sirupu, v jehož rámci
se postupně snižuje výše vyplácené
částky, která má usnadnit uzavření závodu a
vzdání se kvót, jakož i zvládání
následků restrukturalizačního procesu v oblasti
sociální politiky a životního prostředí. </li>
<li>   Uvedená platba představuje 730 eur za tunu v prvním roce,
jež je snížena na 625 eur ve druhém roce, na 520 eur ve
třetím roce a na 420 eur v posledním roce. </li>
<li>   Doplňková platba pro producenty cukrové řepy,
kteří jsou ovlivněni uzavřením závodů v
prvním roce, kdy mají dodavatelská práva. </li>
<li>   Obě tyto platby budou financovány formou postupně se
snižující dávky od držitelů kvót po dobu
tří let. Tuto dávku si mohou dovolit pouze výkonní
producenti, takže je nezbytné rychle zavést udržitelný
sytém. </li>
<li>   Na cukrovou řepu by mělo být možné získat i
platby za vynětí půdy z produkce, pokud je
pěstována jako nepotravinářská plodina, a také
podporu pro energetické plodiny ve výši 45 eur na hektar. </li>
<li>   Pro zachování určité produkce bude ve
stávajících zemích produkujících cukr „v
rámci kvóty C“ uvolněno dodatečné
množství jednoho miliónu tun vůči jednorázové
platbě odpovídající částce na
restrukturalizační podporu za tunu v prvním roce. </li>
<li>   Cukr pro chemický a farmaceutický průmysl a na produkci
bioethanolu bude vyňat z produkčních kvót. </li>
<li>   Postupné navyšování kvót isoglukosy pro
stávající výrobní podniky o 300 000 tun v
průběhu tří let, přičemž každý rok
dojde k navýšení o 100 000
tun.</li></ul><p>Další informace naleznete na internetové
stránce: </p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a></p>

