					<p align="right"><b>IP/04/922</b></p>
<p align="right">Brüssel, 15. juuli 2004</p>
<h1>
<a name="Heading4"></a><b>Säästvat kalandust toetav ja
mitmekesisust suurendav uus kalandusfond</b></h1>
<p><b><i>Euroopa Komisjon on teinud ettepaneku luua ajavahemikuks 2007-2013
Euroopa kalandusfond (European Fisheries Fund - EFF), mis aitaks rakendada
säästva kalanduse kindlustamiseks võetavaid ja
kalanduspiirkondade majandustegevust mitmekesistavaid meetmeid. Kasutatavate
vahendite hulk on keskmiselt 700 miljonit eurot aastas. Kõnealune
kalandusfond asendab senise Kalanduse Arendusrahastu. Kalandusfondi meetmeid
kohandatakse vastavalt kalandus- ja akvakultuurisektori ja asjaomaste
rannaäärsete püügipiirkondade vajadustele. Lähenemine
toetub püügi intensiivsuse vähendamisele, et kalavarud saaksid
taastuda, ning keskkonnasõbralikumate seadmete ja tavade kasutamise
soodustamisele kalandus- ja akvakultuurisektoris ja kalandustoodete
töötlemises ja turustamises. Lisaks sellele toetab fond
töökohtade arvu vähenemisest enim mõjutatud
kalanduspiirkondi, et need saaksid mitmekesistada ja tugevdada oma majanduslikku
baasi. Kalandusfondist võivad abi saada ka kollektiivsed algatused ja
algatused, mis soodustavad võrdseid võimalusi. Oma piirkondadele
kõige paremini sobiva meetmete kombinatsiooni üle otsustavad
liikmesriigid. Nagu otsustati 2002. aasta ühise kalanduspoliitika reformi
käigus, ei anta uute eeskirjade alusel abi laevastiku uuendamiseks, aluste
eksportimiseks ega ühisettevõtete loomiseks.</i></b></p>
<p><i>„Euroopa kalandusfond reageerib kalandussektori muutuvatele
vajadustele 21. sajandil. Fond aitab kaasa ühise kalanduspoliitika reformi
elluviimisele ning annab seega olulise panuse kalanduse keskkonnaalase,
majandusliku ja sotsiaalse säästlikkuse kindlustamisse</i>,“
sõnas põllumajanduse, maaelu arengu ja kalanduse volinik Franz
Fischler. </p>
<p><b>Säästva kalanduse ja kalastuspiirkondade kindlustamine Euroopa
kalandusfondi abil</b></p>
<p>Tehnika areng tähendab, et kalapüügiks on vaja vähem
aluseid ja inimtööjõudu. Ülepüügi, kalavarude
ammendumise ja töökohtade kaotamise mõjuga toime tulemiseks
toetab Euroopa kalandusfond meetmeid, mille eesmärk on suurendada
säästlikkust, soodustades väiksemamahulist ja kõrgema
kvaliteediga kalapüüki ja vähendades rannikualade elanikkonna
sõltuvust kalapüügist. </p>
<p><b>Näited:</b></p>
<p><b>Püügisektorile antav abi</b></p>
<ul>
<li>Abi antakse laevaomanikele ja -meeskondadele, kes on sunnitud peatama oma
kalastustegevuse, et kalavarud saaksid taastuda või kalanduskokkulepete
pikendamatajätmise või loodusõnnetuste tagajärjel. </li>
<li>Toetus koolituse, ümberõppe ja ennetähtaegselt pensionile
jäämise kavade jaoks </li>
<li>Abi võib anda selliste püügivahendite kasutamiseks, mille
mõju veekeskkonnale on keskmisest väiksem. </li>
<li>Noortele kaluritele antakse konkreetset koolitustoetust. </li>
<li>Toetusi antakse ohutuse ja hügieenialase olukorra parandamiseks
laevades. </li>
<li>Kalandusfond rahastab kalalaevade alalist kasutusest kõrvaldamist, kuid
abi andmise tingimusi karmistatakse. </li>
<li>Toetusmeetmed väikesemahulise kalapüügi
edendamiseks</li></ul><p><b>Akvakultuur, töötlemine ja
turustamine</b></p>
<ul>
<li>Euroopa kalandusfond toetab keskkonnasõbralike seadmete ja
keskkonnasõbraliku tehnika soetamist ja kasutamist. </li>
<li>Turutingimusi silmas pidades koondatakse tähelepanu abi andmisel
väikeettevõtetele. </li>
<li>Abi võivad saada karbikasvatajad, kes on sunnitud oma tegevuse
ajutiselt peatama.  </li></ul><p><b>Rannaäärsete kalanduspiirkondade
säästev areng</b></p>
<ul>
<li>Abi võib anda algatusteks, mis muudavad kalavarude ammendumisest
mõjutatud kalanduspiirkondade majandusliku baasi mitmekesisemaks ja
tugevamaks, ning projektideks, millega toetatakse naiste rolli osatähtsuse
suurendamist nendes piirkondades. </li></ul><p><b>Kollektiivsed
algatused</b></p>
<ul>
<li>Abi antakse projektideks, millest on kasu nii kalanduse kui ka akvakultuuri
valdkonnas.</li></ul><p>Euroopa kalandusfondi eeskirju lihtsustatakse ning
komisjoni ja liikmesriikide ülesanded muudetakse selgemaks. </p>
<p>Täpsema teabe saamiseks vt <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a></p>

