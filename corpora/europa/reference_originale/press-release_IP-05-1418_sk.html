					<p align="right"><b>IP/05/1418</b></p>
<p align="right">V Bruseli 14. novembra 2005</p>
<h1>
<a name="Heading4"></a><b>Komisia plne súhlasí so
závermi uvedenými v správe Dvora audítorov za rok 2004
a víta ocenenie dosiahnutého pokroku </b></h1>
<p><b><i>Dvor audítorov zaznamenal dve hlavné zlepšenia oproti
minulému roku: v rámci SPP a v rámci pomoci
krajinám, ktoré kandidujú na pristúpenie k EÚ. Z tohto
dôvodu Dvor audítorov zvýšil percentuálny podiel
výdavkov, na ktoré môže poskytnúť primeranú
záruku, na asi jednu tretinu, v porovnaní so 6 % v minulom
roku. Rovnako vyjadril spokojnosť s vývojom výdavkov na
pomoc, asi 2,4 miliardy eur z mimorozpočtových prostriedkov.
A napokon, Dvor audítorov opäť ocenil, že
„účtovné záznamy“ boli vedené vcelku
spoľahlivo, jediný pretrvávajúci problém
(nemožnosť vykázať v účtovných záznamoch
o hotovostných prostriedkoch preddavky poskytnuté príjemcom ako
dlh voči EÚ) sa vyriešil zavedením systému
účtovníctva založeného na časovom
rozlíšení v januári 2005. </i></b></p>
<p>Viceprezident Siim Kallas, ktorý má na starosti styk s Dvorom
audítorov, povedal: „Správa je precízna
a vyvážená: uvádza sa v nej, že Komisia
výrazne zlepšuje svoj systém riadenia. V tomto roku ma
obzvlášť teší uznanlivé vyjadrenie Dvora
audítorov o pokroku, ktorý sme urobili v oblasti spoločnej
poľnohospodárskej politiky. Zostáva samozrejme ešte
veľa oblastí, ktoré si vyžadujú zlepšenie. Z tohto
dôvodu Komisia vykonala rozbor rozdielov medzi naším
súčasným postupom a požiadavkami Dvora audítorov,
umožní jej to schváliť zavedenie nápravných
opatrení tam, kde je to potrebné. Na splnenie tejto úlohy je
potrebná spolupráca národných a regionálnych
správnych orgánov, ktoré spolu s Komisiou nesú
zodpovednosť za hospodárenie s pribl. 80 %
peňažných prostriedkov. Som presvedčený, že sa na
pláne postupu dohodneme ešte pred koncom tohto roka."</p>
<p>Dvor audítorov hľadá všetky chyby, či už
dôležité alebo nie, ktoré majú alebo nemajú
finančný dosah: ich dôvodom môže byť
oneskorená platba alebo nedostatočná záverečná
kontrola úplnosti financovaného projektu alebo vyplatenie
nesprávnej sumy. Preto sú kontroly oveľa dôkladnejšie
než tie, ktoré sa vykonávajú v súkromných
spoločnostiach, kde sa overuje iba správnosť
účtovných záznamov v účtovných
knihách. V tomto poslednom bode Dvor audítorov považuje
účtovné záznamy Komisie za vcelku spoľahlivé
a má len jednu výhradu, ktorá bola v roku 2005
vyriešená zavedením systému účtovníctva
založeného na časovom rozlíšení. To
značí, že účtovné údaje
spĺňajú svoj prvoradý cieľ – ukázať
čitateľovi aké boli výdavky z rozpočtu EÚ
počas roku a aká bol rozpočtová situácia na jeho
konci.  <br>Dvor audítorov zistil, že vo výdavkoch sa
nachádza príliš veľa chybných záznamov, avšak
mnoho chýb bolo opravených, predovšetkým čo sa
týka prijatia vrátených čiastok, ktoré boli
neoprávnene vyplatené.  V oblasti SPP sa takto ročne vracia
okolo 400 miliónov eur. V tomto roku sa Komisia v oblasti
štrukturálnych fondov rozhodla požiadať grécke
orgány o vrátenie asi 518 miliónov eur z dôvodu
nedodržania postupov pri výberových konaniach na realizáciu
obstarávania verejných prác medzi rokmi 2000 a 2004 (pozri <a
href="/rapid/pressReleasesAction.do?reference=IP/05/687&format=HTML&aged=1&language=EN&guiLanguage=fr">IP/05/687</a>).
Úlohou Dvora audítorov je kontrola platieb v okamihu ich
realizácie, v jeho spôsobe práce preto nie sú
zohľadnené tieto neskoršie opravy.<b> </b>Komisia by samozrejme
uprednostnila, keby základom pre posudok vypracovaný  Dvorom
audítorov bolo viacročné riadenie programov. </p>
<p><b>Valérie Rampi: 0498/966367  a 02/2966367</b></p>

