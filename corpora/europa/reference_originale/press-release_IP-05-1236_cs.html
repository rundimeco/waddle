					<p align="right"><b>IP/05/1236</b></p>
<p align="right">Brusel, 7. října 2005</p>
<h1>
<a name="Heading4"></a><b>Zjednodušení právních
předpisů EU o detergentech a zlepšení ochrany vodního
prostředí</b></h1>
<p><b><i>Povrchově aktivní látky používané
v pracích prášcích mohou mít toxické
účinky v povrchových vodách a mohou být
zátěží pro čističky odpadních vod.
Snižováním těchto negativních dopadů na vodní
prostředí se zabývá pět různých směrnic
EU, které byly přijaty již v sedmdesátých letech a
které stanoví, že detergenty musejí být velké
míře biologicky rozložitelné. Od 8. října
zavádí nové nařízení
přísnější metody testování biologické
rozložitelnosti povrchově aktivních látek
v detergentech. Spíše než na zkoušení
primární biologické rozložitelnosti je nyní kladen
důraz na konečnou rozložitelnost a rovněž jsou za
účelem ochrany zdraví spotřebitele zpřísněny
požadavky na označování, a to zejména s ohledem na
alergenní látky v detergentech. Tento nový právní
akt je dalším příkladem iniciativy za
zlepšování právní úpravy, protože
zjednodušuje legislativu EU spojením pěti směrnic a jednoho
doporučení Komise o označování čistících
prostředků do jediného textu.</i></b></p>
<p>Místopředseda Komise Günter Verheugen k tomu řekl:
„<i>Komise drží své slovo, že bude zjednodušovat
legislativu EU. Toto je další příklad
zeštíhlování předpisů EU. Obchodování
s čistícími prostředky na vnitřním trhu bude
snazší a zároveň bude více chráněno
vodní prostředí a zdraví
spotřebitelů.“</i></p>
<p>Je to poprvé, co bude v případě
čistících prostředků použito
nařízení. Jeho účelem je zajistit jednotné
používání podrobných technických
požadavků v členských státech a usnadnit
další změny, které budou nezbytné s ohledem na
neustálý vývoj vědeckých poznatků
o povrchově aktivních látkách.</p>
<p>V minulosti bylo hlavní snahou v oblasti životního
prostředí zabránit tvorbě pěny v řekách
způsobené povrchově aktivními látkami, jež jsou
hlavní složkou používanou ve všech detergentech. Tohoto
cíle bylo z velké části dosaženo a nové
nařízení nyní modernizuje a významně
rozšiřuje působnost směrnic týkajících se
detergentů, které se všechny zabývají biologickou
rozložitelností povrchově aktivních látek
v detergentech. Přínosy lze stručně shrnout
následovně:</p>
<p>Do působnosti jsou nyní zahrnuty <b>všechny typy
povrchově aktivních látek v detergentech</b>.</p>
<p>Normy na ochranu spotřebitele a životního prostředí
jsou díky <b>přísnějším požadavkům na
testování </b>posíleny. Dříve bylo
přibližně 10 % povrchově aktivních látek
v detergentech, které jsou používány
především při výrobě aviváží a
prostředků na mytí nádobí, z důvodu
chybějících jednotným metod testování
z působnosti vyloučeno.</p>
<p><b>Větší informovanost spotřebitelů</b>: Na
detergentech a čistících prostředcích budou nyní
povinně uvedeny informace o tom, co přípravky obsahují.
Podle nových pravidel budou muset být uváděny takové
složky detergentů, které <b>mohou způsobovat
alergie</b>.</p>
<p>Text je <b>jednotným, snadno pochopitelným právním
aktem</b>.</p>
<p><b>Zlepšování právní úpravy: Proč jsou
směrnice nahrazovány nařízením?</b></p>
<p>Pro harmonizaci podrobných technických norem je nezbytné
jejich jednotné používání v členských
státech. Toto zajišťuje nařízení, protože je
přímo použitelné. Nařízení bude muset
být mimoto pravděpodobně v budoucnosti měněno, aby
udrželo krok s neustálým vývojem vědeckých
poznatků v oblasti povrchově aktivních látek.
Zdlouhavý proces provádění do vnitrostátního
práva, který směrnice jednotlivým členským
státům ukládají a který se musí opakovat při
každé technické změně, již tak nebude
nutný.</p>
<p>Text nařízení lze nalézt na:</p>
<p><a
href="http://ec.europa.eu/enterprise/chemicals/detergents/index.htm">http://ec.europa.eu/enterprise/chemicals/detergents/index.htm</a></p>

