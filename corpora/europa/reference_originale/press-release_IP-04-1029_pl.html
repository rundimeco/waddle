					<p align="right"><b>IP/04/1029</b></p>
<p align="right">Bruksela, 12 sierpnia 2004 r.</p>
<h1>
<a name="Heading4"></a><b>Desygnowany na Przewodni</b><b>czącego
Komisji Barroso przedstawia swoją ekipę</b></h1>
<p><b><i>Desygnowany na Przewodniczącego Komisji Europejskiej José
Manuel Barroso podał dziś do publicznej wiadomości informacje o
podziale tek pomiędzy poszczególnych członków swojej ekipy.
Decyzje te są wynikiem szczegółowych konsultacji z każdym z
nominowanych komisarzy i przyświeca im cel budowania silnego ducha
zespołowego. Nowa Komisja jest mocna i doświadczona politycznie. W jej
skład wchodzą osoby z całego spektrum politycznego oraz
największa w historii liczba kobiet. Wszyscy komisarze jako członkowie
kolegium posiadać będą identyczne uprawnienia. Barroso
wprowadził też pewne zmiany organizacyjne nastawione na
osiągnięcie kluczowych priorytetów politycznych. </i></b></p>
<p><b>Ekipa polityczna wysokiej klasy</b></p>
<p>Podział tek opiera się na wysokiej klasy doświadczeniu
politycznym i zróżnicowanych umiejętnościach zawodowych
osób desygnowanych na komisarzy. José Manuel Barroso
oświadczył: „Zorganizowałem ten silny zespół aby
zapewnić, że będziemy skutecznie pracować i
osiągać cele, które sobie wyznaczyliśmy. Ogromną
wagę przywiązuję do ducha współpracy zespołowej w
ogólnym interesie europejskim. Komisarze będą więc
pracować wspólnie na rzecz wymiernych korzyści dla obywateli
UE.” Decyzja Barrosy o ulokowaniu gabinetów wszystkich komisarzy w
budynku Berlaymont potwierdza jego dążenie do pracy Komisji jako
jednego zespołu.</p>
<p>Nowa Komisja skupia ludzi o obszernym doświadczeniu w różnych
dziedzinach polityki. Członkowie Komisji posiadają
dogłębną wiedzę na temat polityki UE i jej instytucji.
Są wśród nich byli premierzy, ministrowie i obecni komisarze.
Niektórzy z nich byli odpowiedzialni za negocjowanie warunków
przystąpienia ich krajów do Unii Europejskiej. Inni byli
członkami konwentu konstytucyjnego. </p>
<p>Nowa Komisja to zespół bardzo wyważony. Charakteryzuje go
najwyższa w historii w tej instytucji liczba kobiet. Nowa Komisja opiera
się też na doświadczeniach ze wszystkich stron areny
politycznej.</p>
<p>Zadania poszczególnych komisarzy nie ograniczają się do
kierowaniem sprawami znajdującymi się bezpośrednio w obszarze ich
odpowiedzialności. Komisja działa kolegialnie i wspólnie
podejmuje decyzje we wszystkich dziedzinach. Każdy z komisarzy będzie
miał równe prawa w kolektywnym procesie podejmowania decyzji. Nie
będzie delegowania uprawnień do mniejszych zespołów
komisarzy. Przewodniczący Barroso stwierdził: “Nie chcę
komisarzy pierwszej i drugiej klasy. Wszyscy komisarze są jednakowo
ważni. Pragnę aby moje rządy opierały się na solidnej
współpracy w zespole.”</p>
<p>W celu dalszego zwiększenia kolegialnego charakteru nowej Komisji,
będzie ona odbywała więcej nieformalnych sesji typu „burza
mózgów” oraz wzmocniona zostanie współpraca
pomiędzy jej dyrekcjami i osobistymi gabinetami komisarzy. Aby
zapewnić szybsze reagowanie na bieżące wydarzenia oraz
ustalać kierunki polityki, Komisja potrzebuje elastycznej struktury. Tam,
gdzie to wskazane, prace Komisji będą przygotowywane z wyprzedzeniem
przez grupy tematyczne i zespoły zadaniowe. Będą one
skupiały komisarzy, których teki są powiązane z konkretnym
wyzwaniem politycznym.</p>
<p><b>Zmiany dla osiągnięcia priorytetów politycznych </b></p>
<p>Nowa Komisja została skonstruowana z myślą o osiąganiu
wymiernych wyników dla dobra mieszkańców Unii Europejskiej oraz o
zapewnieniu Europie silniejszego głosu na arenie międzynarodowej.
Struktura nowej Komisji opiera się na licznych elementach dotychczasowego
kolegium. Przewodniczący Barroso nie czuł potrzeby wprowadzania
rewolucyjnych zmian w dyrekcjach Komisji. Wprowadzone przez niego
przekształcenia w departamentach i tekach komisarzy mają
głównie na celu usprawnienie tworzenia polityki i osiągania
priorytetów politycznych.</p>
<p>Barroso oznajmił: “Za szczególnie istotne uważam
informowanie o Europie. Niepokojąca jest apatia, jaką
zaobserwowaliśmy w ostatnich wyborach europejskich. Poprosiłem
Wiceprzewodniczącą o zajęcie się w szczególności
strategią informacyjną. Niezbędne jest bardziej przejrzyste
informowanie obywateli o tym, czym zajmuje się Europa i dlaczego to
robi.” Ta sama Wiceprzewodnicząca będzie również
odpowiedzialna za stosunki z innymi instytucjami. Jej zadaniem będzie
wychodzenie poza horyzont instytucji UE do parlamentów krajowych i
obywateli.</p>
<p>Realizacja strategii lizbońskiej, mającej uczynić Europę
najbardziej konkurencyjną gospodarką do 2010 roku, napotyka na
trudności. Komisja i Państwa Członkowskie muszą
osiągać w tym zakresie lepsze wyniki. José Manuel Barroso
osobiście zajmie się koordynacją wszelkich działań
zmierzających do ożywienia tej strategii. Powołał
Wiceprzewodniczącego, który ma reprezentować spójne
stanowisko Komisji na forum Rady ds. Konkurencyjności.</p>
<p>Przewodniczący Barroso postanowił wzmocnić działania w
zakresie polityki równych szans, wyraźnie przydzielając to
zadanie komisarzowi odpowiedzialnemu za zatrudnienie i sprawy społeczne,
który zasiądzie na czele zespołu komisarzy ds. równości
szans.</p>
<p>W zakresie polityki zagranicznej Barroso podkreśla konieczność
skutecznej koordynacji działań. Zasiądzie on na czele
zespołu komisarzy ds. stosunków zewnętrznych UE. Za istotny
priorytet uznał też politykę sąsiedzką UE,
przydzielając odpowiedzialność za ten obszar komisarzowi ds.
stosunków zewnętrznych. Jednym z celów tego zespołu
komisarzy są przygotowania do stworzenia w Komisji nowej funkcji Ministra
Spraw Zagranicznych oraz do budowania Europejskiego Korpusu Dyplomatycznego. W
momencie przystąpienia do Komisji Minister Spraw Zagranicznych ma stać
się jej wiceprzewodniczącym ds. stosunków zewnętrznych.</p>
<p>Reforma zarządzania w Komisji to proces ustawiczny, a nie jednorazowy
zabieg. Barroso postanowił powołać wiceprzewodniczącego
zajmującego się “administracją, audytem i zwalczaniem
nadużyć finansowych”. Jego zadaniem będzie dbanie o
rzetelne zarządzanie oraz przejrzystą sprawozdawczość do
Parlamentu Europejskiego.</p>
<p><b>Dalsze kroki</b></p>
<p>Zespół nowych komisarzy spotka się po raz pierwszy na
nieformalnym posiedzeniu w Brukseli w piątek, 20 sierpnia. Przed 1
listopada nowa Komisja musi zdobyć zaufanie i zostać zatwierdzona
przez Parlament Europejski. W ciągu dwóch tygodni począwszy od 27
września komisarze staną przed komisjami Parlamentu w ramach
indywidualnych przesłuchań. Po zatwierdzeniu kolegium przez Parlament
rozpocznie ono wypracowywanie wizji politycznej i szczegółowego
programu działań na kolejne pięć lat.</p>
<p><b>Wyjaśnienia redakcyjne</b></p>
<p>Główne zmiany wprowadzone przez Joségo Manuela
Barrosę:</p>
<ul>
<li>Przewodniczący osobiście zasiada na czele zespołu komisarzy
ds. stosunków zewnętrznych i zespołu ds. strategii
lizbońskiej.</li>
<li>Nowa funkcja wiceprzewodniczącego ds. stosunków instytucjonalnych
i strategii informacyjnej.</li>
<li>Wiceprzewodniczący odpowiedzialny za spójne stanowisko Komisji w
Radzie ds. Konkurencyjności. </li>
<li>Najwyższy odsetek kobiet w Komisji w historii tej instytucji.</li>
<li>Podział na mniejsze dotychczasowych tek obejmujących: transport i
energię; rolnictwo i rybołówstwo; rynek wewnętrzny i
podatki.</li>
<li>Większe wykorzystanie zespołów zadaniowych do opracowywania z
wyprzedzeniem zagadnień politycznych pod obrady Komisji.</li>
<li>Ulokowanie komisarzy w jednym budynku (Berlaymont).</li>
<li>Oddzielenie kontroli finansowej od kwestii budżetowych oraz
powołanie wiceprzewodniczącego odpowiedzialnego za nadzór nad
rzetelnym zarządzaniem.</li></ul><p>Nowa Komisja obejmie stanowiska 1
listopada, o ile zostanie zatwierdzona przez Parlament Europejski. Parlament
Europejski może głosować jedynie na cały skład Komisji
– nie na poszczególnych komisarzy.</p>
<p>Zgodnie z Traktatem ustanawiającym Konstytucję Europejską
Minister Spraw Zagranicznych UE wejdzie w skład Komisji jako jej
wiceprzewodniczący po ratyfikacji Konstytucji.</p>
<p>Traktat uprawnia Przewodniczącego Komisji do przydzielania i
przenoszenia tek politycznych komisarzy. Poniżej obowiązujący
tekst art. 217:</p>
<p>1. Komisja działa pod politycznym kierownictwem jej
przewodniczącego, który decyduje o jej organizacji wewnętrznej,
mając na względzie zapewnienie spójności, skuteczności
i kolegialności jej działań.</p>
<p>2. Przewodniczący ustala zakres obowiązków Komisji i rozdziela
je pomiędzy jej członków. Przewodniczący może
dokonywać zmian w rozdziale obowiązków w trakcie kadencji
Komisji. Członkowie Komisji wykonują funkcje powierzone im przez
przewodniczącego i jemu podlegają.</p>
<p>3. Po uzyskaniu zgody kolegium, przewodniczący mianuje
wiceprzewodniczących spośród członków kolegium.</p>
<p>4. Członek Komisji składa rezygnację, jeżeli
przewodniczący, po uzyskaniu zgody kolegium, tego zażąda. </p>
<p>Zdjęcia 25 członków Komisji Barroso dostępne są w
bibliotece audiowizualnej Komisji pod adresem: <a
href="http://ec.europa.eu/mediatheque/photo/barroso/commission_en.htm">http://ec.europa.eu/mediatheque/photo/barroso/commission_en.htm</a>
</p>

