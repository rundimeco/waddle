					<p align="right"><b>IP/04/906</b></p>
<p align="right">Briuselis, 2004 m. liepos 14 d.</p>
<h1>
<a name="Heading4"></a><b>Sukurti ir stiprinti piliečius ir ES
biudžetą siejančius </b><b>ryšius</b></h1>
<p><b><i>Dabartinė finansavimo sistema užtikrino stabilius ES
biudžeto išteklius, bet laikui bėgant ji tapo mažiau
skaidri. Taip pat ji tampa vis labiau priklausoma nuo lėšų,
kurios pervedamos iš valstybių iždų, o ne nuo
„nuosavų išteklių“, kaip numatyta Sutartyse.
Komisijos ataskaitoje apie nuosavus išteklius, kurios reikalauja
teisės aktai, Tarybai siūloma apsvarstyti tai, kad iki 2014 m.
būtų įvesta nauja ES finansavimo sistema, sutelkta į
pagrindinius mokesčių išteklius, kurių pagrindas
būtų mokesčiai už energiją, PVM ar įmonių
pajamų mokestis. Tada gyventojai geriau suvoktų, kokie finansiniai
ištekliai patenka į biudžetą, o sprendimus priimantys
asmenys taptų labiau atskaitingi. Šie mokesčiais paremti
finansiniai ištekliai pakeistų dabartinius išteklius, dėl to
naujoji tvarka taip pat būtų nešališka į ES
biudžetą pervedamų lėšų kiekio atžvilgiu.
</i></b></p>
<p>Už biudžetą atsakinga Komisijos narė Michaele Schreyer
sakė: „Pasiūlymas atspindi ES prigimtį, kurios pamatas yra
valstybių narių ir piliečių sąjunga, paaiškindamas
mokesčių mokėtojo ir ES biudžeto tarpusavio ryšius. Jis
taip pat mums leis baigti bevaises diskusijas apie tai, koks yra grynasis
valstybių narių indėlis, ir judėti toliau, kadangi
ištekliai visoje ES bus surenkami nustatyta apmokestinimo tvarka, o ne
tiesiog iš valstybių iždų.“  </p>
<p><b>Mokesčiais paremti ištekliai – skaidraus ir veiksmingo
finansavimo pagrindas </b></p>
<p>Šiuo metu daugiau kaip 73 % ES biudžeto sudaro įmokos iš
valstybių iždų, mokamos proporcingai valstybių narių
BNP. Kiti ištekliai – daugiausia muito mokesčiai ir PVM paremti
ištekliai – mažėja. Siekdama pakeisti šią
tendenciją Komisija siūlo 3 pagrindinius šaltinius, kurie
galėtų sudaryti mokesčiais paremtus nuosavus išteklius. Juos
sudarytų:</p>
<ol>
<li>mokesčio tarifo už energijos suvartojimą dalis,
skaičiuojant jį tik už kelių transporto priemonių
suvartojamus degalus. Taip pat svarstoma galimybė ateityje apmokestinti ir
aviacinius degalus bei iš jų susidarančius išmetamuosius
teršalus, taip nutraukiant dabar taikomas mokesčių už
aviacinius degalus lengvatas; </li>
<li>nacionalinio PVM tarifo dalis, kad ES finansavimo sistema gyventojams
taptų suprantamesnė. Jokios papildomos mokesčių naštos
tai nesudarytų, kadangi ES tarifas būtų kompensuojamas
atitinkamai sumažinant nacionalinį PVM tarifą. Sąskaitose ar
kvituose ES ir nacionalinis PVM būtų įrašomi kaip atskiri
mokesčiai;</li>
<li>įmonių pajamų mokesčio dalis. Šiai alternatyvai
įgyvendinti prireiks daugiausiai laiko tiek politiniu, tiek administraciniu
požiūriu, kadangi prieš nustatant minimalų tarifą
reikėtų sudaryti politinį susitarimą dėl
mokesčių bazės suderinimo principo.</li></ol><p>Šiame ES
integracijos etape turėti visiškai mokesčiais paremtą
sistemą yra nerealu, todėl tokia sistema ir nesiūloma.
Mokesčių ištekliai būtų įvedami palaipsniui,
pakeičiant dabartinius PVM išteklius ir kartu labiau apribojant BNP
išteklius.</p>
<p>Pasirinkus bet kurį iš šių trijų variantų,
pažangos tempas derinant mokesčių bazę ir atliekant
techninį parengiamąjį darbą, reikalingą įvedant
naujus mokesčių išteklius, priklausys nuo politinės valios
prioritetų. Tarybos yra paprašyta aptarti šias tris galimybes
prieš Komisijai parengiant planą, pagal kurį iki 2014 metų
būtų įvesti tikrai nuosavi mokesčių ištekliai.
</p>

