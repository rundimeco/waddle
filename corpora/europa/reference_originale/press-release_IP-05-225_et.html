					<p align="right"><b>IP/05/225</b></p>
<p align="right">Brüssel, 1. märts 2005</p>
<h1>
<a name="Heading4"></a><b>„HELP – Eluks ilma
tubakata“: EL käivitab uue suitsetamisvastase
kampaania</b></h1>
<p><b><i>Noored, mittesuitsetajad ja suitsetamisest loobuda soovijad saavad abi
eluks ilma tubakata, lubab täna käivitatav ELi uus, 72 miljoni euro
suurune suitsetamisvastane kampaania. ELi tervishoiu ja tarbijakaitse volinik
Markos Kyprianou andis kampaaniale avalöögi Brüsselis Schumani
ringristmikul Euroopa Komisjoni Berlaymonti peakorteri juures, eemaldades katte
kampaania loosungilt „HELP – Eluks ilma tubakata“ hiiglaslikul
täispuhutaval kujul, mis rändab järjest kõigi 25
liikmesriigi pealinnadesse. Uue kampaania on Euroopa Komisjoni jaoks välja
töötanud tervishoiu- ja suhtekorraldusekspertide konsortsium
(täiendava teabe saamiseks vt <a
href="/rapid/pressReleasesAction.do?reference=MEMO/05/68&format=HTML&aged=0&language=EN&guiLanguage=fr">MEMO/05/68</a>).
Rändkampaaniale järgneb suvel televisioonis ja kinodes
reklaamikampaania HELP. Volinik Kyprianou lausus: „Suitsetamise
põhjustatud haigused ja surmad lähevad ELi riikidele aastas maksma 100
miljardit eurot. Sellised ennetus- ja teabekampaaniad nagu HELP on investeering
meie kodanike tervemasse ja jõukamasse tulevikku. Lisaks tubakavaba
elustiili propageerimisele noorte hulgas tõstab kampaania esile passiivse
suitsetamise ohte ja toetab suundumust muuta avalikud kohad tubakavabaks.“
Euroopa Komisjon on uuele kampaaniale eraldanud 72 miljonit eurot kuni aastani
2008. Peamisteks sihtrühmadeks on noorukid (15–18aastased) ja
nooremad täiskasvanud (18–30aastased).</i></b></p>
<p>Euroopa tervishoiu ja tarbijakaitse volinik Markos Kyprianou sõnas:
„Kümnest suitsetajast kaheksa alustavad teismelisena.<i> Kui nad juba
sõltlasteks saavad, viib see harjumus paljud neist enneaegselt hauda. Igal
aastal sureb tubakaga seotud haigustesse 650 000 ELi kodanikku. Olen
otsustanud teha kõik endast oleneva, et takistada noori suitsetamist
alustamast ning aidata noortel suitsetajatel oma harjumusest vabaneda, enne kui
see rikub nende tervise. Tahaksin meie ühiskonnas näha olulist
muutust, kus suitsuvabadusest saab norm ja tubakasõltlased on kahanevas
vähemuses. Kui kõik ELi riigid järgiksid Iirimaa, Itaalia ja
Malta eeskuju ning keelustaksid suitsetamise avalikes kohtades, oleksime sellele
eesmärgile palju lähemal.“</i></p>
<p>HELP on komisjoni korraldatud teine suurem suitsetamisvastane kampaania, mis
hõlmab kogu ELi. See toetub kogemustele, mis saadi esimese sellise
kampaania, „Feel Free to Say No“ käigus, mis toimus aastatel
2002–2004 ja mille jooksul saavutati kontakt üle miljardi noorega
kogu ELis (vt <a
href="/rapid/pressReleasesAction.do?reference=IP/04/1284&format=HTML&aged=0&language=EN&guiLanguage=fr">IP/04/1284</a>).
HELP-kampaania hõlmab rändkampaaniat, suhtekorralduskampaaniat,
reklaamikampaaniat ja veebisaiti nõuannetega suitsetamisest loobumiseks.
Tubaka meedias kajastamise Euroopa vaatluskeskus kogub ja analüüsib
korrapäraselt Euroopa meedias ilmuvat tubakavastast teavet.</p>
<p>HELP-kampaania on välja töötanud tervishoiuekspertide ja
meediaettevõtete konsortsium. Kampaaniat edastavad meediaettevõtted
teevad koostööd valitsusväliste organisatsioonide ja riiklike
tervishoiuasutustega, kes osalevad suitsetamise ennetamise Euroopa
võrgustikus (European Network for Smoking Prevention, ENSP). Strateegia
väljatöötamisele on kaasa aidanud nõuandev ekspertide kogu
eesotsas professor Gerard Hastingsiga Stirlingi ülikooli tubakatoodete
tarbimise piiramise uurimiskeskusest (Centre for Tobacco Control Research).
Konsortsiumiga sõlmiti leping uue ELi kampaania läbiviimiseks
pärast komisjoni poolt 2004. aastal korraldatud avatud
pakkumismenetlust.</p>
<p><b>Täiendav teave</b></p>
<p><a
href="http://ec.europa.eu/health/ph_determinants/life_style/Tobacco/help_en.htm">http://ec.europa.eu/health/ph_determinants/life_style/Tobacco/help_en.htm</a>,</p>
<p><a
href="http://ec.europa.eu/mediatheque/photo/index_en.html">http://ec.europa.eu/mediatheque/photo/index_en.html</a></p>
<p>ja</p>
<p><a href="http://www.help-eu.com">http://www.help-eu.com</a></p>
<p>Täiendava teabe saamiseks ELi tegevuse kohta tubakatoodete tarbimise
piiramisel vt ka <a
href="/rapid/pressReleasesAction.do?reference=MEMO/05/69&format=HTML&aged=0&language=EN&guiLanguage=fr">MEMO/05/69</a>.</p>

