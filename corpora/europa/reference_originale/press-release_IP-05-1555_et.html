					<p align="right"><b>IP/05/1555</b></p>
<p align="right">Brüssel, 9. detsember 2005</p>
<h1>
<a name="Heading4"></a><b>Euroopa Komisjoni ajakohastatud
Ladina-Ameerika strateegia</b></h1>
<p><b><i>Euroopa Komisjon esitab nõukogule ja Euroopa Parlamendile
ajakohastatud strateegia, millega nähakse ette tihendada strateegilist
partnerlust Ladina-Ameerikaga. Pidades silmas Euroopa Liidu ja Ladina-Ameerika
järgmist tippkohtumist Viinis 2006. aasta mais, analüüsib
komisjon olemasolevaid väljakutseid ja esitab konkreetsed soovitused, et
anda sellele partnerlusele uut hoogu. Komisjon soovitab tihendada nende kahe
piirkonna vahelist poliitilist dialoogi, edendada majandussidemeid ja
kaubavahetust, julgustada piirkondlikku integratsiooni ja võitlust
ebavõrdsusega ning kohandada senisest rohkem oma
koostööpoliitikat ja arenguabi vastavalt Ladina-Ameerika tegelikele
vajadustele.</i></b></p>
<p>Välissuhete ja Euroopa naabruspoliitika eest vastutav volinik Benita
Ferrero-Waldner on öelnud: „Me soovime tugevdada ühiseid
arusaamu ja olemasolevat partnerlust kahe piirkonna vahel, et alustada uut
dialoogi ja leida uusi võimalusi. Töötades üheskoos, suudame
me paremini seista silmitsi üleilmastumisega kaasnevate väljakutsetega
ja aidata läbi sotsiaalse ühtekuuluvuse, demokraatia edendamise ja
piirkondliku integratsiooni kaasa rahu säilitamisele ning stabiilsuse ja
arengu edendamisele piirkonnas.“</p>
<p>Komisjon teeb ettepaneku anda uus hoog ELi ja Ladina-Ameerika partnerlusele,
mille ees seisavad täna mitmed väljakutsed.</p>
<p>Komisjon peab oma lähiaastate ülesanneteks:</p>
<ul>
<li>seada piirkonna kõikide riikidega sisse tihendatud strateegiline
partnerlus, mis toetub assotsiatsiooni- aja vabakaubanduslepingutele ning
täiendada Mehhiko ja Tšiiliga sõlmitud lepinguid;</li>
<li>arendada poliitilist dialoogi koostööpartnereid arvestavas suunas,
et tugevdada mõlema piirkonna rahvusvahelist mõjuulatust;</li>
<li>arendada sotsiaalse ühtekuuluvuse ja keskkonnateemalist dialoogi,
eesmärgiga vähendada järjekindlalt ebavõrdsust ja edendada
jätkusuutlikku majandusarengut. Komisjon teeb ettepaneku korraldada iga
kahe aasta järel sotsiaalse ühtekuuluvuse foorum ja
keskkonnaministrite kohtumine, mis valmistaksid ette
EL–Ladina-Ameerika/Kariibi mere piirkonna riikide tippkohtumisi;</li>
<li>koostada stabiilne ja tulevikku suunatud raamistik, et aidata
Ladina-Ameerika riikidel tõmmata ligi rohkem Euroopa investeeringuid, mis
omakorda võimaldaksid edendada majandust. Komisjon julgustab Euroopa
Investeerimispanka andma Ladina-Ameerikale laenu, et toetada
infrastruktuurivõrkude ühitamist;</li>
<li>mitte loobuda võetud kohustusest toetada Ladina-Ameerika riike uimasti-
ja korruptsioonivastases võitluses;</li>
<li>suurendada vastastikust mõistmist hariduse ja kultuurivahetuste kaudu.
Komisjoni seab endale prioriteediks ühise kõrgharidusruumi kujundamise
ja seepärast soovib ta kutsuda Euroopa ülikoolidesse Ladina-Ameerika
üliõpilasi ja õppejõude.</li></ul><p><b>Ladina-Ameerika ja
Euroopa Liidu suhted</b></p>
<p>EL on Ladina-Ameerika piirkonna suurim välisinvestor ja laenuandja ning
mitmete riikide, eriti Mercosuri riikide, olulisim kaubanduspartner. Poliitiline
dialoog piirkonna riikidega on tihenenud tänu kolmele
EL–Ladina-Ameerika/Kariibi mere piirkonna riikide tippkohtumisele (Rio de
Janeiro 1999, Madrid 2002 ja Guadalajara 2004). Strateegia, mida täna
soovitatakse on ühtlasi ettevalmistus järgmiseks
EL–Ladina-Ameerika/Kariibi mere piirkonna riikide tippkohtumiseks, mis
toimub 2006. aasta mais Viinis.</p>
<p>Teatis asub veebilehel:<br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Täiendav teave:</p>
<p>ELi ja Ladina-Ameerika suhted:<br><a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

