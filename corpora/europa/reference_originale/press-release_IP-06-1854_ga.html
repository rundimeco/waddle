					<p align="right"><b>IP/06/1854</b></p>
<p align="right">An Bhruiséal, 20 Nollaig 2006</p>
<h1>
<a name="Heading4"></a><b>Tá an Coimisiún réidh chun
fáilte a chur roimh thrí theanga oifigiúla nua ar 1 Eanáir
2007</b></h1>
<h2>
<a name="Heading7"></a><b><i>Beidh trí theanga is fiche ag an Aontas
Eorpach taobh istigh de dhá sheachtain nuair a thiocfaidh an Bhulgáir
agus an Rúmáin isteach san AE agus go mbeidh an Ghaeilge ina teanga
oifigiúil. Chun ullmhú i gcomhair an dúshláin nua seo, ghlac
an Coimisiún Eorpach straitéis chun treoir a thabhairt
d'aistriúchán a théacsanna scríofa i 2007 agus níos
faide anonn. Tá sé d'aidhm ag an straitéis seo na riachtanais
agus na soláthraithe aistriúcháin  a aibhsiú níos
fearr, agus tá an ilteangachas mar ghné lárnach de bheartais agus
de chúrsaí pleanála an Choimisiúin. Tá na
hullmhúcháin sa Bhulgáir agus sa Rúmáin i bhfad chun
tosaigh ó thaobh aistritheoirí agus ateangairí a chur ar
fáil d'Institúidí an AE.</i></b></h2>
<p>Bhí an méid seo le rá ag Ján Figel', Coimisinéir
Eorpach don Oideachas, Oiliúint, Cultúr agus Ilteangachas, agus é
ag trácht ar an bhfairsingiú atá le teacht: “Tá an
éagsúlacht teangacha mar chomhshaibhreas againn agus is cloch
thábhachtach ar phaidrín an Choimisiúin í an
éagsúlacht seo a chur chun cinn. Nuair a bheidh caogadú cothrom
lae Chonradh na Róimhe á cheiliúradh, beidh an ilteangachas
á cheiliúradh freisin mar tá sé ar cheann de phrionsabail
lárnacha an Aontais óna bhunús i leith” Lean sé ar
aghaidh: “Agus an AE ag glacadh le trí theanga oifigiúla nua, ba
mhaith liom fáilte a chur roimh mo chomhghleacaí nua, Leonard Orban, a
bheidh ina Choimisinéir freagrach as an ilteangachas ó 1
Eanáir”</p>
<p>Agus í ag ullmhú don fhairsingiú, tá 
<b>Ard-Stiúrthóireacht an Aistriúcháin (DGT)</b> a chuireann
aistriúcháin scríofa ar fáil agus
<b>Ard-Stiúrthóireacht na hAteangaireachta (SCIC)</b> a chuireann
ateangaireacht ar fáil do chruinnithe agus a eagraíonn
comhdhálacha, tar éis bearta éagsúla ullmhúcháin a
ghlacadh. </p>
<p><b>Aistriúchán</b></p>
<p>Ó thaobh cúrsaí aistriúcháin de, is é ceann de
na bearta seo ná an fhoireann a earcú i bhfad roimh ré chun a
bheith réidh chun dul i mbun oibre sna teangacha nua ón gcéad
lá den aontachas. Earcaíodh na chéad aistritheoirí
Bulgáracha agus Rúmánacha chomh fada siar le hEanáir 2006
chun an t-infrastructúr agus na huirlisí aistriúcháin a
ullmhú. Tar éis tuilleadh gníomhaíochtaí
earcaíochta d'fhonn foireann shealadach a fháil, beidh timpeall is
<b>40 aistritheoirí Bulgáracha agus 40 aistritheoirí 
Rúmánacha</b> ag obair sa Bhruiséal agus sa Lucsamburg agus in
oifigí áitiúla an DGT i Sofia agus i mBucaireist.</p>
<p>I gcomhréir leis an straitéis nua aistriúcháin beidh an
t-aistriúchán tí á thacú le hacmhainní
seachtracha. Beidh painéal de thimpeall 50 aistritheoirí
neamhspleácha Bulgáracha agus Rúmánacha ar fáil ag an
DGT chun an t-ualach oibre a roinnt eatarthu nuair is gá.</p>
<p>Tosóidh aistriúchán na Gaeilge sa DGT  le foireann
<b>cúigear aistritheoirí</b>. Go <b>maolú </b>a mhol  na
hÚdaráis Éireannacha i 2005 áfach, <b>ní aistreofar go
Gaeilge ach rialacháin arna nglacadh ag Parlaimint na hEorpa agus ag an
gComhairle le chéile faoi nós imeachta an chomhchinnidh, agus
comhfhreagras leis an bpoba</b>l, ar feadh tréimhse cúig bliana.</p>
<p>Maidir leis an <b>Máltais</b>, beidh deireadh le maolú 3 bliana ar
théacsanna a aistriú go Máltais ar 1 Bealtaine 2007. Ón
lá sin ar aghaidh, cuirfear aistriúcháin go Máltais ar
fáil de réir prionsabal na straitéise nua a glacadh inniu,
cosúil le haon teanga  AE eile nach bhfuil faoi réir maolaithe.</p>
<p>Agus na bearta ullmhúcháin don fhairsingiú atá le teacht
á bpleaneáil, cuireadh an taithí a fuarthas ó
fhairsingiú 2004 san áireamh. <b>Tá an straitéis nua
aistriúcháin a ghlac an Coimisiún inniu</b> bunaithe ar na
comhairlí a cinneadh as cur chun feidhme an phlean gníomhaíochta
a ghlac an Coimisiún i 2004 agus a dearbhaíodh i 2005.</p>
<p>Níorbh fholáir ag an am sin na riachtanais aistriúcháin,
a bhí de shíor ag méadú, a thabhairt faoi smacht ionas go
bhféadfaí an ilteangachas i gcumarsáid scríofa an
Choimisiúin a chinntiú. Tá na bearta a tugadh isteach ag an am
sin - <b>tosach a thabhairt do dhoiciméid lárnacha thar
dhoiciméid neamhlárnacha agus srianta  a chur le fad na
ndoiciméad</b> – ina ngnéithe  fíorthábhachtacha sa
straitéis nua aistriúcháin. Tá gnéithe nua a thabhairt
isteach áfach, chun déileáil le riachtanais an ilteangachais san
am atá le teacht.</p>
<p>Is iad na gnéithe nua seo - <b>ceisteanna teanga a bheith mar chuid de
phróiseas dhéantús bheartas an Choimisiúin,
aistriúchán ar an ngréasán, an chóimheá idir obair
aistriúcháin inmheánaigh agus obair aistriúcháin
sheachtraigh agus comhar níos dlúithe idir Institúidí an
AE</b> – a dhéanann straitéis inbhuanaithe den straitéis
nua seo, atá in ann coigeartú leis na riachtanais a bhíonn ag
síor-athrú, atá éifeachtach ó thaobh costais de agus
atá in ann  teangacha oifigiúla nua a immeascú agus
caighdeán den scoth a chinntiú  i gcónaí. </p>
<p>I 2007 meastar go mbeidh <b>costas de thimpeall 302 millúin EUR ar an
aistriúchán sa Choimisiún</b>. Is éard atá anseo
ná costas de 0.63 EUR  do gach saoránach sa bhliain. A bhuíochas
don straitéis nua aistriúcháin, ní bheidh aon
mhéadú ar an gcostas le teacht na dtrí theanga oifigiúla
nua. Meastar gurbh é costas iomlán an aistriúcháin in
institúidí go léir an AE i 2006 ná 800 millúin EUR.</p>
<p><b>Ateangaireacht</b></p>
<p>Tá na hullmhúcháin ó thaobh <b>cúrsaí
ateangaireachta</b> de go maith chun cinn, tar éis don Choimisiún a
bheith ag cabhrú leis an oilúint sa Bhulgáir agus sa
Rúmáin ar feadh deich mbliana. <b>Tá 3 ateangairí
Bulgáracha agus 3 ateangairí Rúmánacha</b> earcaithe ag an
gCoimisiún ar bhonn seachtrach anois, ó Eanáir 2006 i leith.
Tá conarthaí sealadacha ag <b>seisear ateangairí eile i ngach
teanga</b> <b>acu</b> i bParlaimint na hEorpa. Beidh na chéad
chomórtais ateangaireachta don dá theanga tugtha chun críche
roimh dheireadh 2006.</p>
<p>Ag am an aontachais <b>beidh rochtain  ag seirbhísí ateangaireachta
an AE ar phainéal  de 39 aistritheoirí Bulgáracha agus 42
aistritheoirí Rúmánacha atá creidiúnaithe agus
neamhspleách</b>, rud atá sásúil nuair a chuirtear i
gcomparáid é leis an líon ateangairí a bhí ar fáil
nuair  a bhí  fairsingiú 2004 ar siúl.</p>
<p><b>Beidh Ard-Stiúrthóireacht na hAteangaireachta ullamh chun
ateangaireacht ón nGaeilge</b> a dhéanamh chun na riachtanais teoranta
a bheidh sna hInstitúidí ar a bhfreastalaíonn sí a
shásamh. Tarlóidh sé seo chomh luath agus a bheidh
ateangairí ar fáil, <b>b'fhéidir faoi Shamhradh 2007</b>. Tá
an chuma air i láthair na huaire nach bhfuil aon ateangairí ar
fáil chun a bheith ag obair ón nGaeilge. Tá seirbhís
Ateangaireachta an Choimisiúin agus í ag obair le chéile le
seirbhís na Parlaiminte Eorpaí, tar éis roinnt bearta a ghlacadh
chun cabhrú le hÉireann in oilúint ateangairí i gcomhair na
nInstitúidí. Tá triúr ateangairí foirne agus 
ateangaire neamhspleách amháin ag ullmhú  i láthair na
huaire chun an Ghaeilge a <b>chur lena dteangacha oibre</b>.</p>
<p>Ba é <b>costas iomlán na hateangaireachta in institúidí
an AE i 2005 ná beagnach 190 millúin EUR, nó 0.42 EUR do gach
saoránach sa bhliain</b>. Níltear ag súil le haon
mhéadú  i gcostas na hateangaireachta don saoránach le haontachas
na Bulgáire agus na Rúmáine ná leis an nGaeilge a bheith
á tabhairt isteach.</p>
<p>Le haghaidh tuilleadh eolais:</p>
<p>DG Aistriúcháin: <a
href="http://ec.europa.eu/dgs/translation/">http://ec.europa.eu/dgs/translation/</a>
</p>
<p>DG Ateangaireachta: <a
href="http://ec.europa.eu/scic/index.htm">http://ec.europa.eu/scic/index.htm</a>
</p>

