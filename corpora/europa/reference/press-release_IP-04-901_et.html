<h1>
<a name="Heading4"></a><b>Uued rahastamisvahendid üleeuroopaliste
energia- ja transpordivõrkude ning programmide Galileo ja Marco Polo jaoks
aastatel 2007–2013</b></h1>
<p><b><i>Komisjon on teinud ettepaneku eraldada üleeuroopalistele energia-
ja transpordivõrkudele, programmile Galileo ja programmile Marco Polo, mis
käsitleb kaubavedude mujale kui maanteedele suunamist, seitsme aasta
jooksul enam kui 22 miljardit eurot. „On viimane aeg anda Euroopa Liidu
käsutusse piisavad eelarvelised vahendid, mis julgustaksid
eraõiguslikku ja avalik-õiguslikku sektorit tegema investeeringuid
energia- ja transpordisektori ulatuslikesse infrastruktuuridesse ja
võtmetehnoloogiatesse, et edendada tegelikult toimivat ja
konkurentsivõimelist siseturgu,“ rõhutas Euroopa komisjoni
volinik de Palacio. </i></b></p>
<p>Komisjon teeb ettepaneku hinnata järgmiste finantsperspektiivide raames
(2007–2013) põhjalikult ümber üleeuroopaliste transpordi-
ja energiavõrkude eelarved ja rahalise abi andmise kord. </p>
<ul>
<li>Kavandatud määruse kohaselt tuleks transpordisektoris näha
ette 20,35 miljardi euro suurune eelarve, keskenduda abi andmisel piiratud
arvule projektidele ja lubada motiveerivat abi ulatuses, mis võib
erandjuhtudel moodustada kuni 50% piiriüleste projektide maksumusest. Abi
andmise tingimuseks on, et  järgitakse transpordiliikide vahelise tasakaalu
taastamise ja koostalitlusvõimega seotud eesmärke.  Komisjoni ja
liikmesriikide haldusalased ülesanded tuleb selgemalt paika panna. Eelmise
eelarveperioodiga võrreldes märkimisväärselt kasvanud
eelarve võimaldab kaasrahastada 30 prioriteetse transpordi- ja
energiavõrkude projekti raames toimuvaid töid (kogumaksumusega 225
miljardit eurot), mille üle Euroopa Parlament ja nõukogu otsustasid
möödunud aasta 29.
aprillil,<sup><b><a name="fnB1" href="#fn1">[1]</a></b></sup> ja programme, mis
võimaldavad kasutada Euroopa õhu- ja raudteeliikluse
juhtimissüsteeme. Võttes arvesse liikmesriikidevahelise liikluse
eeldatavat kahekordistumist aastaks 2020, aitab see säilitada majanduskasvu
ja SKT suurenemist (kuni 0,3% SKT-st) ning vähendada atmosfääri
paisatava CO<sub>2</sub> kogust 4% võrra. </li>
<li>Energeetikasektoris nähakse määrusega ette 340 miljoni euro
suurune eelarve, millest kaasrahastataks siseturu väljakujunemise ja
varustuskindluse tagamiseks vajalikke gaasijuhtmeid ja elektrivõrkude
vastastikust sidumist käsitlevaid teostatavusuuringuid.</li></ul><p>Lisaks
sellele esitas komisjon veel kaks täiendavat määrust, mille
eesmärgid on järgmised:</p>
<ul>
<li>Arendada olemasolevat programmi Marco Polo, millega soovitakse
tasakaalustada maanteevedude teostamist, soodustades lisaks maanteetranspordile
muude transpordiliikide kasutamist. Programm Marco Polo II hõlmab uusi
meetmeid, näiteks algatus „Meremaanteed“ ja nn liikluse
vältimisega seotud meetmed. Programm, mille jaoks on aastateks
2007–2013 eraldatud 740 miljonit eurot, laieneb ka Euroopa Liidu
naaberriikidele. Komisjoni hinnangul toodab iga programmile Marco Polo eraldatud
euro kuue euro väärtuses sotsiaalseid ja keskkonnaalaseid
hüvesid; </li>
<li>anda ühe miljardi euro suurune rahaline panus üleeuroopalise
satelliitnavigatsioonisüsteemi Galileo käivitamiseks, toetades selle
kasutuselevõttu ja kasutamist. Pikemas perspektiivis peaks süsteemi
kasutamisest saadav kaubanduslik tulu tagama selle rahalise tasuvuse.
</li></ul><hr><p><sup><b><a name="fn1" href="#fnB1">[1]</a></b></sup> 	<a
href="http://ec.europa.eu/ten/transport/revision/revision_1692_96_en.htm">http://ec.europa.eu/ten/transport/revision/revision_1692_96_en.htm</a></p>
<p></p>


