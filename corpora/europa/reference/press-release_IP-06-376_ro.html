<h1>
<a name="Heading4"></a><b>Ajutoare de stat: </b><b>Comisia
publică tabloul de bord privind ajutoarele de stat acordate
ţărilor aderente şi candidate</b></h1>
<p><b><i>Principalul obiectiv al celui mai recent tablou de bord al Comisiei
Europene privind ajutoarele de stat se referă la situaţia
existentă în ţările aderente, România şi Bulgaria.
În perioada 2002-2004, valoarea medie a ajutoarelor de stat (exceptând
ajutoarele acordate pentru agricultură, pescuit şi transport) acordate
anual se ridica la 65 de milioane de euro pentru Bulgaria şi 981 de
milioane de euro pentru România. În Bulgaria, valoarea totală a
ajutoarelor de stat a reprezentat 0,36% din PIB, cu mult mai puţin
decât media ajutoarelor acordate celor zece noi state membre (1,35%)
şi chiar mai puţin decât media ajutoarelor acordate celor 25 de
state membre UE (0,49%). În România, valoarea totală a
ajutoarelor de stat a fost cu mult mai mare, reprezentând 1,86% din PIB.
Totuşi, acest nivel ridicat se datorează în mare parte reformelor
ample din cadrul tranziţiei spre o economie de piaţă,
privatizării şi restructurării companiilor aflate în
dificultate. Varianta actualizată a tabloului de bord oferă şi o
imagine a situaţiei ajutoarelor de stat in ţările din Balcanii de
Vest şi în Turcia.</i></b></p>
<p>Comisarul European pentru Concurenţă, Neelie Kroes, a declarat:
„Bulgaria şi România au făcut progrese mari spre o economie
de piaţă şi spre atingerea unui nivel credibil de aplicare a
legislaţiei din domeniul ajutoarelor de stat. Totuşi, este nevoie de
eforturi suplimentare pentru a se asigura că ajutoarele de stat sunt
folosite în modul cel mai eficient. Tabloul de bord ilustrează în
mod semnificativ situaţia ajutoarelor de stat în cele două
ţări şi doresc să salut eforturile considerabile depuse de
autorităţile naţionale de concurenţă în vederea
îndeplinirii obligaţiilor de transparenţă.”</p>
<p>Varianta actualizată din primăvara anului 2006 a tabloului de bord
privind ajutoarele de stat indică faptul că ţările aderente
acordă o cotă relativ însemnată de ajutoare sectoriale.
În perioada 2002-2004, în jur de 87% din valoarea totală a
ajutoarelor de stat în România şi 55% din cele acordate în
Bulgaria au fost alocate unor categorii de ajutoare cu un potenţial mai
ridicat de denaturare, precum ajutoarele sectoriale, în special cele
destinate salvării şi restructurării firmelor aflate în
dificultate.  Aceste valori sunt relativ importante, în comparaţie cu
media înregistrată în cele 25 de ţări membre ale UE,
respectiv 32%. Nivelul ridicat al ajutoarelor sectoriale se datorează
în mare parte reformelor ample din cadrul tranziţiei spre o economie
de piaţă, privatizării şi restructurării companiilor
aflate în dificultate. </p>
<p>Bulgaria a acordat 25% din totalul ajutoarelor unor companii din sectoarele
de producţie, inclusiv siderurgia (10%) şi alte 25% „unor
sectoare altele decât cele de producţie” constând în
principal din ajutoare acordate companiilor de termoficare şi industriei
miniere. Nivelul foarte ridicat al ajutoarelor sectoriale în România
se explică în parte prin susţinerea relativ importantă
acordată mai multor sectoare, precum sectorul minier (21%), siderurgia
(14%) şi industria cărbunelui (11%).</p>
<p>Cea mai recentă variantă a tabloului de bord oferă şi o
vedere de ansamblu asupra situaţiei ajutoarelor de stat din
ţările candidate Croaţia, Turcia şi Fosta Republică
Iugoslavă a Macedoniei, precum şi a celei din potenţialele
ţări candidate Albania, Bosnia şi Herţegovina, Serbia
şi Muntenegru, precum şi Kosovo, astfel cum a fost definit de
Rezoluţia nr. 1244 a Consiliului de Securitate al Naţiunilor
Unite.</p>
<p>Dintre ţările candidate, Croaţia şi Fosta Republică
Iugoslavă a Macedoniei au adoptat o legislaţie naţională
privind ajutoarele de stat şi au instituit autorităţi
naţionale de monitorizare a ajutoarelor de stat. În schimb, Turcia nu
a instituit încă o autoritate de monitorizare independentă din
punct de vedere operaţional şi nici nu a adoptat o legislaţie
în acest sens. </p>
<p>În ceea ce priveşte potenţialele ţări candidate,
Serbia şi Muntenegru, pe de o parte şi Albania, pe de altă parte,
au creat recent structuri de monitorizare a ajutoarelor de stat. În Bosnia
şi Herţegovina nu există încă o autoritate
responsabilă de controlul ajutoarelor de stat acordate în
ţară.<br>Cea de-a 11-a ediţie a tabloului de bord privind
ajutoarele de stat, realizat pentru prima dată în 2001, poate fi
consultată pe pagina de web a Direcţiei Generale Concurenţă
a Comisiei Europene: </p>
<p><a
href="http://ec.europa.eu/competition/state_aid/scoreboard/">http://ec.europa.eu/competition/state_aid/scoreboard/</a></p>
<p>Următoarea actualizare a tabloului de bord, care va include cele mai
recente date din 2005 privind cele 25 de state membre UE, este
prevăzută pentru toamna anului 2006.</p>

