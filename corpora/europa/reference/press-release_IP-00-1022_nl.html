<H3>
<P><B>De Commissie verduidelijkt haar beleid inzake diensten van algemeen belang</B></H3>
<P><I><B>In een vandaag goedgekeurde mededeling brengt de Europese Commissie nieuwe verduidelijkingen inzake haar beleid ten aanzien van de diensten van algemeen belang aan. Op deze wijze heeft de Commissie gereageerd op het verzoek van de Europese Raad van Lissabon, dat in Feira werd herhaald, om een eerste mededeling daaromtrent van 1996 bij te werken. De snelle evolutie van de markten en de technologie verontrust immers de burgers wat de toekomst van deze diensten betreft, en schept daarnaast nieuwe behoeften op het gebied van de verduidelijking ten aanzien van de betrokken instellingen wat de toepassing op deze diensten van de regels van het Verdrag betreft, in het bijzonder de regels inzake interne markt en mededinging.</B></I>
<P>De eerste, in 1996 goedgekeurde mededeling (zie IP/96/824) was een belangrijke etappe bij de erkenning door de Commissie van de betekenis van de Europese diensten van algemeen belang als kernelement van het Europees maatschappijmodel. De Commissie pleitte daarin voor het opnemen van een verwijzing daarnaar in het Verdrag. Daarom werd in het Verdrag van Amsterdam een dergelijke verwijzing opgenomen. De diensten van algemeen belang zijn thans in het EG-Verdrag (artikel 16) uitdrukkelijk erkend als "de gemeenschappelijke waarden van de Unie", en worden tevens gewaardeerd om "de rol die zij vervullen bij het bevorderen van de sociale en territoriale samenhang van de Unie".
<P>In deze nieuwe mededeling wordt er in de allereerste plaats aan herinnerd dat de verantwoordelijkheid om diensten van algemeen belang te omschrijven en te organiseren in de eerste plaats berust bij de overheid van de lidstaten. Hierbij moet vanzelfsprekend naar doorzichtigheid worden gestreefd. Het moet daarbij in de bedoeling liggen de burgers zo goed mogelijk te dienen door hun toegang te verschaffen tot diensten van hoge kwaliteit tegen zo laag mogelijke prijzen. Dit is ook de doelstelling van het communautair beleid tot verdieping van de interne markt en inzake mededinging. Dit beleid moet derhalve stroken met een beleid op het gebied van de diensten van algemeen belang. Hierbij gaat het trouwens om complementaire instrumenten waarvan de interactie aan de samenleving in haar geheel ten goede moet komen.
<P>De grote diversiteit van de nationale contexten en de sectoren in kwestie leidt ook tot een grote diversiteit bij de organisatie van die diensten. In bepaalde gevallen garandeert de markt alleen niet dat de beoogde resultaten worden bereikt, bijvoorbeeld dat het hele grondgebied wordt bestreken. Het is dan ook nodig bepaalde instellingen specifieke opdrachten van algemeen belang op te leggen. Deze instellingen kunnen speciale of exclusieve rechten genieten of beschikken over financieringsmechanismen om hun opdracht te kunnen uitvoeren onder in financieel opzicht evenwichtige voorwaarden.
<P>In de mededeling wordt, in het bijzonder ten behoeve van deze instellingen en de overheid waarvan zij afhangen, de toepassingscriteria van de regels van het Verdrag verduidelijkt. In de eerste plaats wordt daarin de werkingssfeer verduidelijkt: enkel activiteiten van economische aard en activiteiten die tussen de lidstaten onderling plaatsvinden, worden hierbij beoogd. Een groot aantal louter lokale of sociale activiteiten zijn derhalve uitgesloten van de werkingssfeer van deze regels.
<P>De Commissie herinnert er ook aan dat het Verdrag de vervulling van de opdracht van diensten van algemeen belang garandeert voor de met het beheer ervan belaste instellingen. Het Verdrag neemt geen standpunt in wat het openbare of particuliere karakter van die instellingen betreft. Het staat de lidstaten vrij om vast te stellen wat zij als diensten van algemeen belang beschouwen. Doch het legt een proportionaliteitstest op: indien beperkingen op de regels van de interne markt en de mededinging worden opgelegd, mogen deze niet verder gaan dan wat nodig is voor de vervulling van de opdracht op het gebied van algemeen economisch belang.
<P>De Gemeenschap leidt een pro-actief beleid ten voordele van de diensten van algemeen belang. De liberalisering van enkele grote sectoren, in het bijzonder die waarvan de netwerkstructuur de mogelijkheid tot natuurlijke communautaire dimensie biedt (telecommunicatie, post, energie en vervoer), gebeurt geleidelijk, en is gebaseerd op evaluaties van de effecten ervan en een zeer ruime raadpleging van alle betrokkenen. In elk geval maakt, naargelang de eigen kenmerken van de sector, de opening tot de markt die gepaard gaat met verplichtingen inzake universele dienstverlening, het mogelijk de diensten welke aan de consumenten worden geboden, te garanderen en te verbeteren.
<P>Het pro-actieve beleid van de Gemeenschap blijkt niet alleen uit de verdieping van de interne markt. Ook andere instrumenten worden ingeschakeld, met name het beleid op het gebied van consumentenbescherming en de verdediging in het kader van de Wereldhandelsorganisatie van het behoud van de diensten van algemeen belang in Europa.
