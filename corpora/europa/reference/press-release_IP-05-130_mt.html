<h1>
<a name="Heading4"></a><b>Il-Kummissjoni tvara strateġija
ambizzjuża għat-Tkabbir Ekonomiku u l-Impjiegi
fl-UE</b></h1>
<p><b><i>Illum, il-Kummissjoni Ewropea ppreżentat strateġija
ġdida sabiex l-UE tkun tista’ toħloq aktar tkabbir ekonomiku u
impjiegi.  L-istrateġija għandha l-għan li terga’ tqajjem
l-hekk imsejħa Aġenda ta’ Liżbona – l-aġenda
għar-riforma ekonomika ta’ l-UE li ilha mwaqqfa mis-sena 2000.
L-azzjonijiet proposti llum mill-Kummissjoni Ewropea jistgħu jkabbru l-PGD
bi 3% fl-2010 u joħolqu aktar minn 6 miljun impjieg.  Hemm ħtieġa
kbira għal azzjoni urġenti.  Ħames snin wara li ġiet varata,
l-Istrateġija ta’ Liżbona għadha ma bdietx trodd
ir-riżultati mixtieqa. Sabiex jinżamm il-mudell ta’ l-UE
ta’ l-iżvilupp sostenibbli għall-ġejjieni,
il-kompetittività ta’ l-Unjoni għandha tissaħħaħ,
u l-ekonomija trid tingħata spinta sabiex issir aktar dinamika.
Il-Kummissjoni ħejjiet programm ta’ azzjoni konkreta għall-UE u
l-Istati Membri tagħha sabiex jinħoloq tkabbir ekonomiku sostenibbli u
impjiegi aħjar.  Il-Kummissjoni Ewropea qed tistieden l-Istati Membri biex,
fil-Kunsill Ewropew tal-Ħarifa (it-22 u t-23 ta’ Marzu), jibdew
partenarjat ġdid ta’ l-UE għat-tkabbir eknomiku u
l-impjiegi.</i></b></p>
<p>Il-President tal-Kummissjoni Barroso qal: "L-Ewropa trid taħdem
aħjar. Dak li qed nipproponu llum maħsub biex jeħles il-potenzjal
ekonomiku bla qies li għandha l-Ewropa. Dan meħtieġ sabiex
inżommu l-mudell tas-soċjetà Ewropea li huwa tant għal
qalbna.  Dawn huma s-sisien għall-ġustizzja soċjali u
l-opportunitajiet għal kulħadd. L-ambizzjoni tagħna ma naqsitx.
L-għanijiet kumplessivi ta’ Liżbona kienu tajbin, iżda
l-implimentazzjoni ma kinitx xierqa. Il-lezzjoni li tgħallimna
mill-aħħar ħames snin hija li għandna niffukaw l-aġenda
mill-ġdid sabiex inkunu nistgħu nwasslu r-riżultati mixtieqa.
B’din l-istrateġija ġdida, nemmen li għandna l-għodda
t-tajba sabiex nilħqu l-għanijiet tagħna. Il-kwistjoni tassew
importanti mhix dwar il-fatti u ċ-ċifri kif jidhru fuq il-karta. Hija
dwar l-impatt tagħhom fuq ħajjet in-nies:  kif inħallsu
għall-edukazzjoni, il-pensjonijiet, is-servizzi soċjali u
tas-saħħa tagħna. B’dawn il-proposti, għamilna
għażliet u ġudizzji ibsin. Il-viżjoni tagħna hija u
tibqa' dik ta' l-iżvilupp sostenibbli.  Il-Kummissjoni mhix sejra
taqta’ qalbha fil-ħidma tagħha biex tagħti spinta
lit-tiġdid ekonomiku".</p>
<p>Il-Viċi President Günter Verheugen żied jgħid :
Did-darba rridu nirnexxu, ningħaqdu u nagħtu liċ-ċittadini
dak li jridu l-iżjed:  ix-xogħol. Il-messaġġ tal-lum huwa: 
M’hemm l-ebda soluzzjoni mirakoluża. Irridu nmiddu għonqna
għax-xogħol u naħdmu fi spirtu ta’ sħubija sabiex
infasslu l-qafas politiku għat-tkattir ta’ l-impjiegi u tat-tkabbir
ekonomiku. Il-Kummissjoni sejra tagħti sehemha sabiex in-negozji u
l-industrija jkunu jistgħu jwettqu ħidmiethom mingħajr xkiel.</p>
<p>Illum, il-Kummissjoni Ewropea ppreżentat ir-rakkomandazzjonijiet
politiċi tagħha għar-Reviżjoni ta’ Nofs il-Mandat
ta’ l-hekk imsejħa aġenda ta’ Liżbona.  Sabiex ikun
hemm mixja mill-kliem għall-fatti, il-Kummissjoni temmen li huma
meħtieġa xprun ġdid u enfażi fuq inqas għanijiet li
madankollu jkunu jistgħu jinkisbu. </p>
<p>Ir-rotta ta’ Liżbona żvijjat minħabba tagħqida ta'
kundizzjonijiet ekonomiċi, inċertezza fuq livell internazzjonali,
progress kajman fl-Istati Membri u telfien gradwali ta’ attenzjoni
politika. </p>
<p>Issa li qed tħabbat wiċċha mal-popolazzjonijiet qed
jixjieħu ta’ l-Ewropa u l-kompetizzjoni internazzjonali dejjem tikber
u tissaħħaħ minn pajjiżi bħall-Indja u
ċ-Ċina, jeħtieġ li l-Ewropa tkabbar it-tkabbir
fil-produttività u tħaddem aktar nies. </p>
<p>Il-Kummissjoni ppreżentat programm ta’ azzjoni konkreta li
jagħfas fuq:</p>
<p><b>Li l-Ewropa ssir post li jiġbed aktar xogħol u
investiment</b></p>
<ul>
<li>It-tlestija tas-Suq Waħdieni f’oqsma li jistgħu jwasslu
għal tkabbir eknomiku u xogħol reali u li huma ta’ relevanza
immedjata għall-konsumaturi (is-servizzi, il-professjonijiet regolamentati,
l-enerġija, ix-xiri pubbliku u s-servizzi finanzjarji, ftehim
ibbilanċjat dwar REACH, il-qafas ġdid għall-kimika, li jqis
l-impatt tal-kompetittività u t-tiġdid u l-SMEs)</li>
<li>Li jiġu żgurati swieq miftuħa u kompetittivi kemm fi
ħdan l-Ewropa kif ukoll barra minnha:  ir-ridirezzjoni ta’
l-għajnuniet ta’ l-Istat lejn setturi b’potenzjal għoli
ta’ tkabbir; il-ħolqien ta’ ambjent ta’ negozju li
jgħin lill-intrapriżi żgħar u medji; il-ħolqien
ta’ l-aċċess għal swieq terzi; it-tħaffif
tar-regolamentazzjoni Ewropea u nazzjonali.</li>
<li>It-titjib tar-regolamentazzjoni Ewropea u nazzjonali sabiex jitnaqqas
il-piż ta’ l-ispejjeż amministrattivi.</li>
<li>L-espansjoni u t-titjib ta’ l-infrastruttura Ewropa.</li>
<li>Titkompla l-ispinta għal brevett Komunitarju u jsir progress lejn
bażi tat-taxxa korporattiva konsolidata.</li></ul><p><b>L-għarfien u
t-tiġdid li jwasslu għat-tkabbir ekonomiku</b></p>
<ul>
<li>Li jintlaħaq 3% tal-PGD għan-nefqa fuq ir-riċerka u
l-iżvilupp</li>
<li>L-adozzjoni tat-teknoloġija informatika u tal-komunikazzjoni (TIK)</li>
<li>Li jiġi promoss l-iżvilupp ta’ ċentri ta’
innovazzjoni li jgħaqqdu flimkien liċ-ċentri reġjonali,
l-universitajiet u n-negozji.</li>
<li>Tingħata spinta lill-Inizjattivi Teknoloġiċi Ewropej
bis-saħħa ta’ sħubijiet pubbliċi-privati</li>
<li>Jiġu promossi eko-innovazzjonijiet li jużaw l-enerġija
b’mod effiċjenti u li ma jarmux ħafna emissjonijiet.</li>
<li>Kontribut għal bażi industrijali Ewropea
b’saħħitha permezz tal-mobilizzazzjoni tas-sħubijiet
pubbliċi u privati.</li>
<li>Il-Kummissjoni qed tipproponi l-ħolqien ta’ Istitut Ewropew
għat-teknoloġija sabiex jiġbed lejn l-Ewropa l-aħjar
imħuħ, ideat u negozji.</li></ul><p><b>Il-ħolqien ta’ aktar
impjiegi li huma impjiegi aħjar</b></p>
<ul>
<li>Li jinġibdu aktar nies lejn ix-xogħol, l-aktar bis-saħħa
ta’ azzjoni sabiex jonqos il-qgħad
taż-żgħażagħ (Inizjattiva Ewropa
għaż-Żgħażagħ) u jiġu mmodernizzati s-sistemi
ta' ħarsien soċjali.</li>
<li>Li tiżdied l-adattabilità tal-ħaddiem u ta’
l-intrapriżi u l-flessibbiltà tas-swieq tax-xogħol
bis-saħħa tat-tneħħija ta’ l-ostakli
għall-mobilità tax-xogħol</li>
<li>Investiment akbar fil-kapital uman bis-saħħa ta’ ħiliet
u edukazzjoni aħjar li tasal b’riforma tal-Fond Strutturali u l-Fond
ta’ Koeżjoni ta’
l-UE</li></ul><p><b>Partenarjat:	</b>Ir-responsabbiltà għall-oqsma
wiesgħa ta’ l-impjiegi, il-politika makroekonomika u r-riformi
strutturali tinqasam bejn l-Unjoni u l-Istati membri:  għalhekk huwa
meħtieġ partenarjat. Il-Programm ta’ Azzjoni jagħmel
distinzjoni ċara bejn l-azzjonijiet fuq il-livell ta' l-Istati Membri u
l-Unjoni Ewropea:  jibni fuq l-esperjenza tal-Programm għas-Suq Intern -
jidentifika r-responsabbiltajiet, jiffissa l-iskadenzi u jkejjel il-progress.
Il-Gvernijiet għandhom jaħtru "is-Sur jew is-Sinjura
Liżbona” tagħhom li jkollhom f’idejhom
l-implimentazzjoni.</p>
<p>Iħaffef il-mekkaniżmi għat-twettiq:  se jkun hemm - wara
konsultazzjoni wiesgħa - programm waħdieni ta' azzjoni nazzjonali u
rapport waħdieni ta' implimentazzjoni nazzjonali.</p>
<p><b>L-ambizzjoni għandha prezz</b>.  L-Unjoni tista’ biss twettaq
l-għanijiet tagħha dwar l-investiment u l-koeżjoni soċjali
biss jekk l-Istati Membri huma lesti jagħtu lill-UE baġit li
jirrifletti il-prijoritajiet ekonomiċi u soċjali ewlenin u l-impenji
konġunti tagħha.  </p>

