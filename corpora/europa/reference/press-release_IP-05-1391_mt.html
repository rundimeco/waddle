<h1>
<a name="Heading4"></a><b>Il-Kummissjoni tirrakkomanda status
ta’ kandidat għar-Rebubblika ex-Jugożlava
tal-Maċedonja</b></h1>
<p><b><i>Illum il-Kummissjoni Ewropea adottat
l-Opinjoni</i><sup><a name="fnB1" href="#fn1">[1]</a></sup><i> tagħha dwar
l-applikazzjoni għal sħubija fl-UE tar-Rebubblika ex-Jugożlava
tal-Maċedonja. Il-Kummissjoni tirrakkomanda illi l-Kunsill għandu
jagħti l-istatus ta’ pajjiż kandidat lir-Repubblika
ex-Jugożlava tal-Maċedonja. Il-Kummissjoni tqis illi għandhom
jinfetħu n-negozjati mar-Repubblika ex-Jugożlava tal-Maċedonja
għal adeżjoni fl-Unjoni Ewropea ladarba tilħaq grad
biżżejjed ta' konformità mal-kriterji tas-sħubija.
</i></b></p>
<p>Ir-Repubblika ex-Jugożlava tal-Maċedonja applikat għal
sħubija fl-UE fit-22 ta' Marzu 2004.  Il-Kummissjoni llum adottat
l-Opinjoni tagħha dwar din l-applikazzjoni. </p>
<p>Waqt li kien qed jippreżenta l-Opinjoni, Olli Rehn, il-Kummissarju
għat-Tkabbir, qal: “Ftit snin biss wara kriżi ta’
sigurtà maġġuri, ir-Repubblika ex-Jugożlava
tal-Maċedonja llum hija demokrazija stabbli u stat multi-etniku li
jaħdem sew. Din hija kisba notevoli. Il-pajjiż għamel ukoll
progress importanti lejn l-integrazzjoni Ewropea. Il-Kummissjoni tilqa’
dan il-progress u tirrakkomanda li l-Kunsill għandu jagħti l-istatus
ta’ kandidat lill-pajjiż.”</p>
<p>L-istatus ta’ kandidat huwa rikonoxximent politiku ta' relazzjoni eqreb
bejn l-UE u l-pajjiż fi triqtu lejn is-sħubija. Il-Kummissjoni tqis
illi għandhom jinfetħu n-negozjati mar-Repubblika ex-Jugożlava
tal-Maċedonja għal adeżjoni fl-Unjoni Ewropea ladarba tilħaq
grad biżżejjed ta' konformità mal-kriterji tas-sħubija.</p>
<p>Ir-Repubblika ex-Jugożlava tal-Maċedonja tinsab fi triqtha sew li
tikkonforma mal-kriterji politiċi għal sħubija ma' l-UE. Hija
demokrazija li taħdem sew, b’istituzzjonijiet stabbli li
ġeneralment jiggarantixxu r-rispett għad-drittijiet fundamentali.
L-implimentazzjoni tal-Ftehim ta’ Qafas ta’ l-Ohrid, iffirmat
f’Awwissu 2001 biex itemm il-kriżi serja ħafna ta’
politika u sigurtà li kienet qiegħda tiżviluppa fil-pajjiż,
kienet kisba maġġuri. Intwera impenn solidu u sforzi sinjifikanti
ħafna mill-partijiet kollha kkonċernati. Dan fetaħ proċess
biex tinbena soċjetà multi-etnika u tiġi garantita
l-istabbiltà tal-pajjiż, b’hekk jinħoloq ambjent
pożittiv għall-integrazzjoni ma’ l-UE.  </p>
<p>Madankollu, il-pajjiż irid jagħmel sforzi addizzjonali biex
jiġi kkonsolidat l-istat tad-dritt, jiġu implimentati riformi
fil-ġudikatura u fil-pulizija, tissaħħaħ l-effettività
tal-ġlieda kontra l-korruzzjoni, u biex jitjieb il-proċess
elettorali.</p>
<p>Ir-Repubblika ex-Jugożlava tal-Maċedonja ħadet passi
importanti lejn it-twaqqif ta’ ekonomija tas-suq li taħdem sew.
Madankollu, għad fadal ħafna xi jsir biex il-pajjiż ikun
kapaċi jlaħħaq mal-pressjoni kompetittiva u l-forzi tas-suq fi
ħdan l-Unjoni. Sabiex jintlaħqu tkabbir ekonomiku u
kompetittività ogħla l-ambjent tan-negozju jrid jitjieb u
l-pajjiż irid isir iktar attraenti għall-investituri lokali u
barranin.</p>
<p>Ir-Repubblika ex-Jugożlava tal-Maċedonja għamlet sforzi
sinjifikanti biex iġġib il-leġiżlazzjoni tagħha
konformi mar-regoli ta’ l-UE fl-oqsma tas-suq intern u l-kummerċ.
Madankollu, il-pajjiż jiffaċċja sfidi qawwija fl-implimentazzjoni
u l-infurzar tal-leġiżlazzjoni. Ġeneralment,
il-kapaċità amministrattiva u ġudizzjarja għadhom
dgħajfa f’ħafna oqsma.</p>
<p>Il-Kummissjoni se timmonitorja mill-qrib l-iżviluppi fl-oqsma kollha
fir-Repubblika ex-Jugożlava tal-Maċedonja. Hija se tippreżenta
rapport lill-Kunsill dwar il-progress milħuq mill-pajjiż sa
l-aħħar ta’ l-2008.</p>
<hr><p><sup><b><a name="fn1" href="#fnB1">[1]</a></b></sup> 	L-Opinjoni hija
analiżi tal-kapaċità tal-pajjiż biex jilħaq il-kriterji
stabbiliti mill-Kunsill Ewropew ta’ Kopenħagen fl-1993 u
l-kundizzjonijiet stabbiliti għall-Proċess ta’ Stabbilizzazzjoni
u Assoċjazzjoni għall-Balkani tal-Punent.</p>


