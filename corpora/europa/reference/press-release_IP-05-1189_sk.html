<h1>
<a name="Heading4"></a><b>Zlepšenie
právnej úpravy: Komisia má v úmysle stiahnuť
tretinu preskúmaných návrhov</b></h1>
<p><b><i>Európska komisia dnes oznámila ďalšie výsledky
svojej iniciatívy zameranej na zlepšenie právnej úpravy.  Po
preskúmaní 183 návrhov právnych predpisov EÚ
predložených Európskemu parlamentu a Rade sa Komisia rozhodla
oznámiť, že z nich zruší vyše jednu tretinu
(68).  Niektoré návrhy nie sú v súlade s cieľmi
nového partnerstva pre rast a zamestnanosť (Lisabon) alebo
nezodpovedajú normám na zlepšenie právnej úpravy. 
Ďalšie nenapredujú v legislatívnom procese alebo sú
jednoducho neaktuálne. Dnešné rozhodnutie je iba časťou
omnoho širšej iniciatívy Komisie, ktorej cieľom je
odstránenie byrokratických prekážok a nadbytku právnych
predpisov.  Toto opatrenie predstavuje posun k zmene spôsobu, akým sa
Komisia snaží zabezpečiť, aby kvalita právnych
predpisov v Európe podporovala ciele partnerstva pre rast a
zamestnanosť. Ďalším krokom Komisie bude predloženie
ďalekosiahlych návrhov v októbri s cieľom
zjednodušiť platné právne predpisy EÚ. Ďalšie
informácie možno nájsť v <a
href="/rapid/pressReleasesAction.do?reference=MEMO/05/340&format=HTML&aged=0&language=EN&guiLanguage=fr">MEMO/05/340</a>.</i></b></p>
<p>Predseda Európskej komisie José Manuel Barroso povedal:
„<i>Táto iniciatíva dokazuje, že Komisia je pevne
rozhodnutá pripravovať lepšie právne predpisy.</i> <i>
Preštudovali sme si všetky predložené návrhy a
odstránili všetky tie, ktoré nepotrebujeme
a s ktorými by Rada a Parlament nikdy nesúhlasili. 
Znamená to, že môžeme sústrediť svoje sily na
zvyšovanie prosperity Európy a vytváranie lepších
podmienok na život a prácu v Európe.  Ale je toho ešte
veľa čo treba urobiť, takže sa najbližšie
zameriame na právne predpisy, ktoré sú v platnosti, aby sme ich
mohli zjednodušiť a zefektívniť.“</i></p>
<p>Podpredseda Günter Verheugen dodal: <i>„Toto je len
začiatok.</i> <i> Chceme sa popasovať s byrokratickými
prekážkami a nadbytkom právnych predpisov na všetkých
frontoch.  Bude to možné len vtedy, ak členské
štáty priložia ruku k dielu.  Cieľom tohto opatrenia
rozhodne nie je menej Európy, ale lepšia Európa. Právne
predpisy EÚ majú zmysel v oblastiach, v ktorých
vytvárajú pridanú hodnotu – ale keď ju
nevytvárajú, tak ich zrušíme.“  </i></p>
<p>Komisia preskúmala všetky návrhy Komisie, ktoré boli
predložené Rade a Parlamentu pred 1. januárom 2004.  To
znamená, že 183 návrhov bolo preskúmaných podľa
nasledovných kritérií:</p>
<ul>
<li>Napomôžu konkurencieschopnosti?  </li>
<li>Zlepšia právnu úpravu? </li>
<li>Je reálna šanca, že by boli prijaté, ak by sa
o nich ďalej rokovalo?  </li>
<li>Sú ešte aktuálne?</li></ul><p>Z týchto 183 návrhov
predstavuje približne 100 úplne nové legislatívne
iniciatívy, zatiaľ čo zvyšok sa týka
medzinárodných záväzkov, administratívnych
rozhodnutí, technických úprav a v niektorých prípadoch
kodifikácie a zjednodušovania právnych predpisov EÚ. </p>
<p><b>Stiahne sa 68 návrhov </b></p>
<p>O týchto návrhoch sa zistilo, že nie sú v súlade s
lisabonskými kritériami, alebo s kritériami zlepšovania
právnych predpisov, a že pravdepodobne nepostúpia
v legislatívnom procese alebo že už nie sú
aktuálne z objektívnych dôvodov. <br>Príklady:<br>
<br>podpora predaja na vnútornom trhu<br>označovanie
potravín<br>zákaz jazdy nákladných automobilov cez
víkendy<br>veľkosť balení kávy<br></p>
<p>Pri <b>piatich návrhoch</b>, ktoré sa Komisia rozhodla
zachovať, predstaví Komisia analýzu ekonomického dosahu.</p>
<p>Príklady:</p>
<p></p>
<p>preprava odpadu</p>
<p>podpísanie dohovoru o mobilných leteckých zariadeniach</p>
<p>DPH a administratívna spolupráca pre cestovné
kancelárie</p>
<p></p>
<p><b>Zvyšných 109</b> návrhov sa ponechá.  Predstavujú
európsku pridanú hodnotu a zahŕ&#328;ajú návrhy,
ktoré sa pridŕžajú lisabonských cieľov,
napríklad návrhy o kodifikácii, ktorých cieľom je
zlepšenie právnej úpravy, alebo čisto technické
návrhy, najmä administratívneho charakteru. </p>
<p>Pokiaľ ide o <b>návrh o optickom žiarení</b>,
jeho preskúmanie viedlo Komisiu k záveru, že aspekty
vystavenia zamestnancov slnečným lúčom by sa mali
zrušiť.</p>
<p>Pokiaľ ide o <b>návrh o dočasných
pracovníkoch</b>, Komisia znovu preskúma návrh vzhľadom na
budúce diskusie o ostatných návrhoch. </p>
<p>Stiahnutie predložených návrhov sa v niektorých
prípadoch uskutoční v rámci celkovej revízie
politík alebo s úmyslom prehodnotiť návrhy
vzhľadom na nové politické prvky a súhrnné
hodnotenie dosahu.</p>
<p>V súlade so záväzkami prijatými v Rámcovej
dohode o vzťahoch medzi Európskym parlamentom a Komisiou
informuje Komisia pred oficiálnym stiahnutím svojich svojich
návrhov Parlament a Radu.</p>
<p><b>Ďalšie kroky</b><br>Úsilie Komisie o zlepšenie
právnej úpravy sa bude odteraz zameriavať na
<b>zjednodušenie a aktualizáciu</b> 80 000 strán
platných právnych predpisov EÚ. Komisia začne novú
etapu vrátane pracovného programu v októbri 2005. Komisia
vyzvala členské štáty, spoločnosti a občanov,
aby jej oznámili byrokratické prekážky a nadbytok
právnych predpisov, ktoré by mohli byť zrušené. O tejto
téme bude prebiehať internetová diskusia do konca decembra na
stránke:</p>
<p><a
href="http://ec.europa.eu/yourvoice/forms/dispatch?form=418&lang=EN">http://ec.europa.eu/yourvoice/forms/dispatch?form=418&amp;lang=EN</a>
</p>
<p>Komisia nemôže sama dosiahnuť zlepšenie právnej
úpravy. Preto členské štáty predložia svoje
iniciatívy na zlepšenie právnej úpravy do 15. októbra
v súlade s požiadavkami „lisabonských
vnútroštátnych reformných
programov“.<br>Oznámenie Komisie a úplný zoznam
návrhov, ktoré budú stiahnuté možno nájsť
na:</p>
<p><a
href="http://ec.europa.eu/enterprise/regulation/better_regulation/index_en.htm">http://ec.europa.eu/enterprise/regulation/better_regulation/index_en.htm</a></p>

