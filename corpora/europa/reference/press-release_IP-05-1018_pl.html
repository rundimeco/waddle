<h1>
<a name="Heading4"></a><b>Komisarz Borg z zadowoleniem przyjmuje
nową umowę o partnerstwie w sektorze rybołówstwa
zawartą z Marokiem.</b></h1>
<p><b><i>Joe Borg, komisarz ds. rybołówstwa i gospodarki morskiej UE z
zadowoleniem przyjął umowę o partnerstwie w sektorze
rybołówstwa pomiędzy Unią Europejską a Marokiem.
Wspomniana umowa, podpisana na okres 4 lat, odnawia stosunki w dziedzinie
rybołówstwa między dwoma Stronami od momentu
wygaśnięcia poprzedniej umowy w listopadzie 1999 r. Nowa umowa ma
węższy zakres niż poprzednia i uwzględnia zmiany, które
miały miejsce w okresie przejściowym (patrz <a
href="/rapid/pressReleasesAction.do?reference=MEMO/05/275&format=HTML&aged=0&language=EN&guiLanguage=fr">MEMO/05/275</a>).
Przewiduje ona możliwości połowowe dla 119 statków UE i
przyznaje roczną kwotę w wysokości 60 000 ton małych
gatunków pelagicznych. Rekompensata finansowa przekazana przez UE Maroku
wyniesie 144 mln EUR w odniesieniu do całego okresu. Znaczna
część tej kwoty będzie zarezerwowana na środki
przeznaczone w szczególności na pomoc na rzecz drobnej floty Maroka i
wsparcie rozwoju zrównoważonej działalności połowowej
na wodach Maroka. Strategia ta jest w dużym stopniu zgodna z umowami o
partnerstwie w sektorze rybołówstwa, uzgodnionymi w ramach reformy
wspólnej polityki rybołówstwa w 2002 r., koncentrującej
się na ścisłej współpracy z krajami partnerskimi w celu
osiągnięcia zrównoważonego rybołówstwa na ich
wodach. Umowa ta powinna być stosowana od dnia 1 marca 2006 r., po
wcześniejszym zatwierdzeniu przez Radzę i Parlament
Europejski.</i></b></p>
<p>Komentując tę umowę, komisarz Borg stwierdził:
„Jest to istotna i pozytywna zmiana, która wzmocni stosunki
pomiędzy Unią Europejską a Marokiem. Obie strony są
zdecydowane ściśle współpracować w celu
osiągnięcia zrównoważonego rybołówstwa oraz
rozwijać klimat sprzyjający współpracy we wszystkich
aspektach dotyczących rybołówstwa i sektora związanego z
rybołówstwem.”</p>
<p><b>Możliwości połowowe</b></p>
<ul>
<li>Drobne rybołówstwo:</li>
<li>Połowy gatunków pelagicznych (sejnery): 20 statków;</li>
<li>statki dokonujące połowów na sznury, statki dokonujące
połowów haczykowych na wędki wędziskowe i łapacze: 20
statków;</li>
<li>taklowce: 30 statków;</li>
<li>tuńczykowce dokonujące połowów haczykowych: 27
statków.</li>
<li>Połowy gatunków głębinowych (blisko dna morza)</li>
<li>statki dokonujące połowów na sznury haczykowe, włoki i
sieci: 22 statków.</li>
<li>Połowy małych gatunków pelagicznych (toń wodna)</li>
<li>kwota roczna wynosząca 60 000 ton.</li></ul><p><b>Rekompensata
finansowa i środki na rzecz promocji zrównoważonego
rybołówstwa</b></p>
<p>Roczna rekompensata finansowa wyniesie 36 mln EUR. Znaczna jej
część wynosząca 14 mln EUR będzie przeznaczona na
rozwijanie i wdrażanie polityki rybołówstwa Maroka, której
celem jest zapewnienie w przyszłości w długim okresie czasu
połowów na jego wodach.</p>
<p>Środki te obejmują wsparcie na rzecz:</p>
<ul>
<li>modernizacji i restrukturyzacji floty przybrzeżnej Maroka;</li>
<li>łagodzenia wpływu wycofywania sieci dryfujących na daną
flotę;</li>
<li>badań naukowych, szkolenia i organizacji w sektorze
rybołówstwa;</li>
<li>modernizacji struktur marketingowych i promocyjnych produktów
rybołówstwa;</li>
<li>udoskonalenia wyładunku i przeładunku produktów
rybołówstwa;</li>
<li>programów szkoleniowych. </li></ul><p>Opłaty licencyjne uiszczane
przez właścicieli statków dokonujących połowów na
mocy tej umowy będą różnić się w
zależności od danych połowów i mogą stanowić
dodatkowy roczny dochód Maroka powyżej 3 mln EUR. Współpraca
w dziedzinie badań naukowych obejmie wspólne monitorowanie stanu
zasobów na wodach Maroka. UE i Maroko wyraziły także zgodę
na ułatwienie współpracy gospodarczej, naukowej, technicznej i
handlowej, jak również wymiany know-how w sektorze
rybołówstwa. Francja, Grecja, Hiszpania, Irlandia, Litwa, Łotwa,
Niderlandy, Polska, Portugalia, Niemcy i Włochy są Państwami
Członkowskimi, których statki mogą dokonywać
połowów na mocy niniejszej umowy.</p>

