<h1>
<a name="Heading4"></a><b>Komisja zaleca przyznanie Byłej
Jugosłowiańskiej Republice Macedonii statusu państwa
kandydującego</b></h1>
<p><b><i>W dniu dzisiejszym Komisja Europejska wydała
opinię</i><sup><a name="fnB1" href="#fn1">[1]</a></sup><i> w sprawie
wniosku o członkostwo w UE Byłej Jugosłowiańskiej Republiki
Macedonii. Komisja zaleca Radzie przyznanie temu krajowi statusu kraju
kandydującego. Zdaniem Komisji negocjacje w sprawie przystąpienia do
Unii Europejskiej Byłej Jugosłowiańskiej Republiki Macedonii
powinny się rozpocząć w momencie, kiedy będzie ona w
wystarczającym stopniu spełniać kryteria członkostwa.
</i></b></p>
<p>Była Jugosłowiańska Republika Macedonii wystąpiła o
członkostwo w UE dnia 22 marca 2004 r. W dniu dzisiejszym Komisja
wydała opinię w sprawie tego wniosku. </p>
<p>Komisarz ds. rozszerzenia Olli Rehn powiedział przedstawiając
ją: „Była Jugosłowiańska Republika Macedonii
stała się zróżnicowanym etnicznie krajem o stabilnym ustroju
demokratycznym zaledwie kilka lat po przezwyciężeniu poważnego
kryzysu polityki bezpieczeństwa. Jest to godnym podziwu
osiągnięciem. Kraj ten poczynił również znaczące
postępy na drodze integracji europejskiej. Komisja przyjmuje ten fakt z
zadowoleniem i zaleca Radzie przyznanie Byłej Jugosłowiańskiej
Republice Macedonii statusu kraju kandydującego.”</p>
<p>Status ten jest politycznym wyrazem nawiązania bliższych
stosunków między UE a danym krajem dążącym do
członkostwa. Zdaniem Komisji negocjacje w sprawie przystąpienia do
Unii Europejskiej Byłej Jugosłowiańskiej Republiki Macedonii
powinny się rozpocząć w momencie, kiedy będzie ona w
wystarczającym stopniu spełniać kryteria członkostwa.</p>
<p>Była Jugosłowiańska Republika Macedonii jest bliska
spełnienia kryteriów politycznych członkostwa w UE. Posiada ona
sprawny ustrój demokratyczny i stabilne instytucje, które ogólnie
rzecz biorąc gwarantują poszanowanie podstawowych praw. Dużym
sukcesem była realizacja Porozumienia Ramowego z Ochrydy, podpisanego w
sierpniu 2001 r. w celu zakończenia bardzo poważnego kryzysu,
który dotknął dziedziny polityki i bezpieczeństwa w tym
kraju. Wszystkie zainteresowane strony wykazały zaangażowanie i
podjęły usilne starania o przezwyciężenie kryzysu. W ten
sposób rozpoczął się proces budowania zintegrowanego,
zróżnicowanego etnicznie społeczeństwa i wzmacniania
stabilności kraju, dzięki któremu powstały warunki
sprzyjające integracji z UE. </p>
<p>Była Jugosłowiańska Republika Macedonii musi jednak
podjąć dodatkowe starania o umocnienie praworządności,
wdrożenie reform sądownictwa i policji, zwiększenie
skuteczności walki z korupcją i poprawę procesu wyborczego.</p>
<p>Była Jugosłowiańska Republika Macedonii rozpoczęła
już działania mające na celu stworzenie sprawnie
działającej gospodarki rynkowej. Wiele pozostaje jednak do zrobienia,
aby mogła ona sprostać presji konkurencji i mechanizmom rynkowym Unii.
Warunkiem osiągnięcia wzrostu gospodarczego i konkurencyjności
jest poprawa klimatu dla biznesu i zwiększenie atrakcyjności kraju dla
inwestorów krajowych i zagranicznych.</p>
<p>Była Jugosłowiańska Republika Macedonii podejmuje poważne
próby dostosowania swojego ustawodawstwa do przepisów UE,
szczególnie w dziedzinie rynku wewnętrznego i handlu. Dużym
wyzwaniem pozostaje jednak wdrożenie i egzekwowanie prawa. W wielu
dziedzinach ogólne możliwości administracyjne i sądownicze
są słabe.</p>
<p>Komisja będzie z uwagą obserwować rozwój kraju we
wszystkich dziedzinach, a pod koniec 2006 r. przedstawi Radzie sprawozdanie
dotyczące dalszych postępów Byłej Jugosłowiańskiej
Republiki Macedonii.</p>
<hr><p><sup><b><a name="fn1" href="#fnB1">[1]</a></b></sup> 	W opinii analizuje
się zdolność kraju do spełnienia kryteriów
określonych przez Radę Europejską w Kopenhadze w 1993 r. oraz
dotrzymania warunków procesu stabilizacji i stowarzyszenia
Bałkanów Zachodnich.</p>


