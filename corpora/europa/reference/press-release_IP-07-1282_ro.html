<h1>
<a name="Heading4"></a><b>Comisia solicită o mai bună punere
în aplicare a legislaţiei comunitare, pentru a apăra interesele
cetăţenilor şi ale întreprinderilor</b></h1>
<h2>
<a name="Heading7"></a><b><i>Comisia Europeană a prezentat astăzi o
serie de propuneri de îmbunătăţire a aplicării
legislaţiei comunitare. În cadrul priorităţii sale privind o
mai bună legiferare, Comisia îşi propune să obţină
o punere în aplicare mai eficientă a legislaţiei comunitare
şi să soluţioneze mai rapid plângerile din partea
cetăţenilor şi a întreprind</i></b><b><i>erilor. Pentru a
menţine competitivitatea Europei într-o lume aflată în
rapidă schimbare, este important ca elaborarea politicilor să
răspundă intereselor cetăţenilor şi
întreprinderilor. În calitate de gardian al tratatelor, Comisia
stabileşte un program care cuprinde posibilele
îmbunătăţiri. Obiectivul programului este identificarea,
prin diferite instrumente, a aspectelor legate de punerea în aplicare din
cadrul pregătirii noii legislaţii sau al modificării acesteia.
Acesta vizează obţinerea unui angajament reînnoit din partea
statelor membre pentru a îmbunătăţi furnizarea de
informaţii şi soluţionarea problemelor pentru cetăţeni
şi întreprinderi. Aceasta îşi asumă angajamentul cu
privire la următoarele obiective: o prevenire a problemelor mai bine
orientată; o eficienţă sporită printr-o mai mare
frecvenţă a acţiunilor de luare a deciziilor şi stabilirea
priorităţilor referitoare la gestionarea procedurilor juridice
prezentate de Comisie; precum şi o transparenţă sporită cu
privire la aplicarea şi controlul implementării legislaţiei.
Programul sugerează o planificare mai strategică a punerii în
aplicare, gestionării şi controlului implementării
legislaţiei comunitare, precum şi intensificarea revizuirii
rezultatelor între Comisie, Parlament şi Consiliu. </i></b></h2>
<p>Preşedintele Comisiei Europene, José Manuel Barroso, a declarat:
<i>„Politica UE este concepută pentru a răspunde
necesităţilor şi intereselor cetăţenilor şi
întreprinderilor din Uniunea Europeană. Legislaţia
comunitară, concepută să pună în aplicare diferite
politici, nu îşi atinge scopul în totalitate dacă nu este
corect aplicată. În calitate de gardian al tratatelor, Comisia trebuie
să fie mai eficientă în a asigura aplicarea legislaţiei de
către statele membre. Propunerile adoptate astăzi subliniază
nevoia unui parteneriat între instituţiile UE şi statele membre,
în vederea asigurării unei mai bune legiferări pe parcursul
întregului ciclu de elaborare a politicilor. Punerea în aplicare a
legislaţiei comunitare trebuie să fie o prioritate pentru toate
statele membre. Iar în cazul apariţiei unor probleme, plângerile
trebuie gestionate într-un mod mai eficient şi mai rapid decât
în prezent. "</i><br>Comunicarea stabileşte patru domenii principale
de acţiune: măsuri de prevenire mai bine orientate; furnizarea mai
eficientă de informaţii şi soluţionarea optimă a
problemelor;  o gestionare mai eficientă a cazurilor de încălcare
a dreptului comunitar prin stabilirea priorităţilor în vederea
asigurării unui beneficiu optim pentru un număr cât mai mare de
cetăţeni în cadrul gestionării procedurilor juridice cu
privire la care persistă unele probleme; şi o transparenţă
sporită. Parlamentului, Consiliului şi, mai ales, statelor membre li
se solicită să acorde o mai mare atenţie acestei părţi
din programul pentru o mai bună legiferare. Una dintre sugestiile cele mai
importante este ca, împreună cu statele membre, Comisia să
testeze posibilităţile de a depune eforturi într-un mod mai
proactiv pentru a găsi răspunsuri şi soluţii rapide la
solicitările şi plângerile adresate de cetăţeni.
Aceasta va duce la o mai bună înţelegere de către
cetăţeni a propriilor drepturi şi va facilita exercitarea
acestora, reducând, în acelaşi timp, numărul procedurilor
privind încălcarea dreptului comunitar. </p>
<p>Comisia propune următoarele îmbunătăţiri
principale:<br><b>1.	Măsuri de prevenire mai bine orientate:</b></p>
<ul>
<li>Acordarea unei atenţii sporite aspectelor legate de punerea în
aplicare şi de controlul implementării în toate etapele
dezvoltării noii legislaţii (de exemplu, în etapa de evaluare a
impactului). </li>
<li>Comisia va desemna în mod sistematic puncte de contact pentru fiecare
nouă măsură legislativă şi le va solicita statelor
membre să facă acelaşi lucru.</li>
<li>Comisia va continua să includă în mod sistematic în
cadrul propunerilor obligaţia de a prezenta „tabele de
corespondenţă” şi încearcă să
obţină angajamentul Consiliului şi al statelor membre în
favoarea furnizării acestor tabele. </li>
<li>Verificarea sprijinului acordat de statele membre formării
complementare a judecătorilor şi
funcţionarilor.</li></ul><p><b>2.	Furnizarea mai eficientă de
informaţii şi soluţionarea optimă a problemelor</b></p>
<ul>
<li>Comisia va încerca să obţină angajamentul din partea
statelor membre de a depune mai multe eforturi în vederea
soluţionării problemelor în mod constructiv şi rapid, pentru
a reduce numărul încălcărilor dreptului comunitar.</li>
<li>Comisia propune introducerea unei noi metode de lucru referitoare la
solicitările şi plângerile care îi sunt adresate, pentru a
oferi statelor membre posibilitatea de a furniza informaţii şi
soluţii în mod direct cetăţenilor în intervale scurte
de timp.</li></ul><p><b>3.	Noul angajament al Comisiei privind o gestionare mai
eficientă a cazurilor de încălcare a dreptului comunitar </b></p>
<ul>
<li>Comisia va acorda prioritate cazurilor care prezintă riscul cel mai
ridicat şi care au un impact semnificativ asupra cetăţenilor
şi întreprinderilor.</li>
<li>Vor fi definite priorităţi generale (cazuri de necomunicare a
măsurilor de transpunere şi încălcări ale dreptului
comunitar în temeiul articolului 228), precum şi priorităţi
stabilite anual în anumite sectoare.</li>
<li>Vor fi gestionate toate plângerile şi cazurile de
încălcare a dreptului comunitar, însă unele vor fi abordate
mai rapid decât altele, în funcţie de importanţa şi de
impactul acestora.</li>
<li>Comisia va asigura o mai mare continuitate a acţiunilor de luare a
deciziilor cu privire la cazurile de încălcare a dreptului comunitar,
pentru a evita o acumulare a acestora şi pentru a permite gestionarea lor
mai rapidă.</li></ul><p><b>4.	O transparenţă sporită</b></p>
<ul>
<li>În ceea ce priveşte consolidarea dialogului
interinstituţional, Comisia va pune un accent deosebit, în cadrul
viitoarelor sale rapoarte anuale, pe aspectele strategice, evaluarea stadiului
actual al legislaţiei din diferite sectoare, priorităţile şi
programarea viitoarelor activităţi.</li>
<li>Pentru a răspunde intereselor mai bine şi într-un mod mai
coerent, vor fi publicate, pe scurt, informaţii referitoare la toate
etapele procedurilor privind încălcarea dreptului comunitar,
păstrând în acelaşi timp caracterul confidenţial al
conţinutului dialogurilor cu statele membre, precum şi al
planificării acestora.</li>
<li>Comisia propune publicarea de informaţii suplimentare privind termenele
referitoare la punerea în aplicare a legislaţiei comunitare şi la
rezultatele obţinute de statele membre în această
privinţă.</li>
<li>În aşteptarea introducerii accesului la bazele de date
naţionale, Comisia va depune eforturi pentru asigurarea accesului liber la
baza sa de date electronică care conţine măsuri naţionale de
transpunere şi tabele de corespondenţă. </li></ul><p>Mai multe
informaţii sunt disponibile pe site-ul internet al Secretariatului General
la adresa:</p>
<p><a
href="http://ec.europa.eu/community_law/eulaw/index_en.htm">http://ec.europa.eu/community_law/eulaw/index_en.htm</a></p>

