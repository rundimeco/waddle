<h1>
<a name="Heading4"></a><b>Svetovni dan boja proti aidsu 2005: ukrepi
EU za boj proti ponovni epidemiji</b></h1>
<p><b><i>Mladi v Evropski uniji in sosednjih državah so med glavnimi
žrtvami ponovnega pojava smrtonosne epidemije virusa HIV/aidsa. V
pričakovanju svetovnega dneva boja proti aidsu, 1. decembra, pravkar
objavljeni podatki mreže „Euro-HIV“, ki jo financira EU,
kažejo, da število ljudi, pri katerih se na novo ugotovi okužba z
virusom HIV, neprekinjeno narašča. V 20 državah EU, za katere so
bili na voljo podatki za zadnja štiri leta, je število
zabeleženih novih primerov okužbe z virusom HIV naraslo za 23 %.
Porast je bil največji v Združenem kraljestvu, in sicer 69 %.
Leta 2004 je bilo v celotni evropski regiji WHO zabeleženih skoraj
72 000 primerov. Po novih ocenah UNAIDS v evropski regiji z virusom HIV in
aidsom živi 2,3 milijona ljudi. Da bi pomagala v boju proti širitvi
epidemije v Evropi in sosednjih državah, bo Komisija v kratkem sprejela
sporočilo, v katerem bo natančno opisala konkretne ukrepe za obdobje
2006 – 2009. Ti ukrepi se bodo navezovali na vidike, kot so sodelovanje
civilne družbe, partnerstva z industrijo, nadzor, preprečevanje novih
okužb, odvisnost od drog, izobraževanje, svetovanje in testiranje,
raziskave ter pobude za sosednje države. Evropska komisija še naprej
vlaga v raziskovalne projekte, ki se osredotočajo na nova zdravila, pa tudi
na mikrobicide in cepiva za preprečevanje širjenja virusa.</i></b></p>
<p>„Zelo sem zaskrbljen zaradi ponovnega pojava epidemije virusa
HIV/aidsa, zlasti med mladimi Evropejci,“ je dejal komisar za zdravstvo in
varstvo potrošnikov, Markos Kyprianou. „Mlade je treba opozoriti na
tveganja, povezana z epidemijo, in na to, da je še vedno zelo resnična
in rastoča grožnja. Povečevanje ozaveščenosti bo ena
izmed glavnih prednostnih nalog nastajajočega sporočila Komisije o
boju proti virusu HIV/aidsu, ki bo zlasti spodbujalo dialog in sodelovanje s
civilno družbo, da bi opozorilo zaleglo.“</p>
<p>„Veliki družbeni izzivi, kot je širjenje virusa HIV/aidsa med
evropsko mladino, terjajo vrhunske raziskave. S skupnimi prizadevanji na
evropski ravni smo lahko bolj učinkoviti in inovativni, nove načine za
preprečevanje širjenja bolezni pa bi lahko uresničili veliko
hitreje,“ je dejal komisar za znanost in raziskave Janez
Potočnik.</p>
<p><b>Ponovno v porastu</b><br><a name="_Hlt120353524"></a>Od leta 1984
mreža za nadzor EuroHIV <br>(<a
href="http://www.eurohiv.org">http://www.eurohiv.org</a>), <br>ki jo deloma
financira Evropska komisija, koordinira nadzorne ukrepe v zvezi z virusom
HIV/aidsom v 52 državah evropske regije WHO. Leta 2008 bo mrežo
prevzel Evropski center za preprečevanje in nadziranje bolezni (ECDC, <a
href="http://ecdc.eu.int">http://ecdc.eu.int</a>). </p>
<p>Po njegovih podatkih je vbrizgavanje drog še vedno glavni vir prenosa in
prispeva k vedno večjemu deležu novih okužb z virusom HIV. Vendar
je večina okuženih mladih in spolno aktivnih. </p>
<p>V 20 državah EU, za katere so na voljo podatki, je bilo do konca leta
2004 zabeleženih skoraj 22 000 novih primerov okužbe z virusom
HIV. V EU narašča število okužb z virusom HIV preko
heteroseksualnih spolnih odnosov ter med homo- in biseksualnimi moškimi.
</p>
<p><b>Ukrepi EU za boj proti virusu HIV/aidsu</b></p>
<p>EU je v okviru svojega programa javnega zdravja financirala projekte in
vzpostavila mreže za povezovanje javnih organov, nevladnih organizacij in
zainteresiranih strani v EU, da bi spodbujala razširjanje dobrih praks in
pomagala ranljivim skupinam, kot so uporabniki drog, seksualni delavci in
zaporniki. Skupaj so sheme financiranja EU v obdobju 2003 – 2006 za boj
proti virusu HIV/aidsu, skupaj z malarijo in tuberkulozo, namenile več kot
1,2 milijarde EUR. EU je začela vrsto pobud v zvezi s preprečevanjem
(vključno z informacijskimi kampanjami in pozivi k uporabi kondomov),
uporabo drog, prenosom z matere na otroka, varnostjo krvi in tkiv, zdravstvenim
varstvom, vključno z dostopom do cenovno ugodnega antiretrovirusnega
zdravljenja, podporo, nadzorom, raziskavami, sodelovanjem civilne družbe,
socialno vključenostjo in sodelovanjem s sosednjimi državami.
Nastajajoče sporočilo Komisije o „boju proti virusu HIV/aidsu v
Evropski uniji in sosednjih državah v obdobju 2006 – 2009“ se
bo še bolj podrobno posvetilo tem vidikom, se lotilo tudi drugih
vprašanj ter predlagalo podroben akcijski načrt, ki se bo navezoval na
priporočila.</p>
<p>Raziskovalne dejavnosti za razvoj novih zdravil, cepiv in mikrobicidov, ki se
lahko uporabijo za preprečevanje širjenja bolezni, se delijo na dve
kategoriji: klinične teste na ljudeh, okuženih z virusom HIV, in
projekte, ki jih usmerja industrija. Raziskovalci, ki jih financira Evropska
unija, trenutno sodelujejo s kitajskimi, tanzanijskimi in
južnoafriškimi znanstveniki pri pripravi kliničnih preskusov
morebitnih cepiv. V EU raziskovalci razvijajo kombinirano cepivo proti virusu
HIV in ošpicam, s katerim bi bilo mogoče cepiti v otroštvu.
Alternativni pristop, ki uživa podporo, je razvoj zdravil, ki bi lahko
imela dodaten potencial in bi delovala kot preventivni produkt, ki uničuje
virus in ščiti pred nadaljnjo okužbo.</p>
<p><b>Boj proti aidsu v državah v razvoju</b></p>
<p>S prispevkom 2 milijardi EUR je EU največji donator svetovnega sklada ZN
za boj proti aidsu, tuberkulozi in malariji. Sklad je bil ustanovljen zato, da
bi državam v razvoju lahko zagotavljal hitro in obsežno finančno
pomoč za spodbudo njihovim programom za boj proti tem trem boleznim v
skladu z njihovimi prednostnimi nalogami. Poleg tega ES zagovarja uvedbo
stopnjevanja cen in spodbuja politični dialog za občutno znižanje
cen zdravil, vključno z antiretrovirusnimi zdravili. Cenovno ugodna
zdravila so glavni predpogoj za dostop do zdravljenja za tisoče ljudi v
državah v razvoju. Na svetovni ravni je aids še vedno problem zlasti v
državah v razvoju, pri čemer je najbolj prizadeta podsaharska
Afrika.<br>Za nadaljnje informacije obiščite spletno stran:<br><a
href="http://ec.europa.eu/health/ph_threats/com/aids/aids_en.htm">http://ec.europa.eu/health/ph_threats/com/aids/aids_en.htm</a>
</p>
<p><a href="http://www.eurohiv.org">http://www.eurohiv.org</a><br>Svetovni sklad
za aids, malarijo in tuberkulozo: </p>
<p><a
href="http://www.theglobalfund.org/en/">http://www.theglobalfund.org/en/</a>
<br>Informativni paket z več podrobnostmi o omenjenih raziskovalnih
projektih je na voljo na:</p>
<p><a
href="http://ec.europa.eu/research/press/2005/pr2511en.cfm">http://ec.europa.eu/research/press/2005/pr2511en.cfm</a></p>

