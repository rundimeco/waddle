<h1>
<a name="Heading4"></a><b>IL-Politika Ewropea tal-Viċinat:
l-ewwel Pjani ta’ Azzjoni</b></h1>
<p><b><i>Il-Moldova, l-Ukraina, il-Marokk, it-Tuneżija, il-Ġordan,
l-Iżrael u l-Awtorità Palestinjana huma l-ewwel mill-ġirien
ta’ l-UE li jaqblu fuq Pjanijiet ta’ Azzjoni, li se jagħmlu
konkreta l-offerta l-ġdida ta’ l-Unjoni Ewropea taħt il-Politika
Ewropea tal-Viċinat (ENP).  Dawn l-ewwel pjanijiet  – approvati llum
mill-Kummissjoni Ewropea – huma l-prodott ta’ negożjati ma kull
pajjiż, u f’kull każ il-pjan huwa ddisinjat speċifikament
biex jirrifletti l-interessi speċifiċi tal-pajjiż
ikkonċernat. Il-Pjanijiet ta’ Azzjoni se jgħinu biex
isaħħu d-demokrazija, tmexxija tajba, l-istat tad-dritt u d-drittijiet
umani kif ukoll jgħinu fl-immodernizzar ekonomiku. Il-benefiċċji
konkreti li għandhom, jinkludu iċ-ċans li wieħed
jipparteċipa f’ċerti programmi ta’ l-UE u li jkollu sehem
fis-Suq Intern. Barra minn hekk l-UE qed toffri aktar għajnuna mmirata biex
issolvi kwistjonijiet trans-konfinali, bħal emigrazzjoni u ttraffikar, kif
ukoll inter-konnessjonijiet imtejba u rabtiet fiżiċi ma l-UE fl-oqsma
bħall-enerġija u t-trasport. </i></b></p>
<p><i>“L-għan tiegħi huwa  li noħloq ċirku ta’
ħbieb madwar il-konfini ta’ l-UE mkabbra tagħna” qalet
Benita Ferrero-Waldner, Kummissarju tar-Relazzjonijiet Esterni u l-Politika
Ewropea tal-Viċinat. “Aħna ħdimna mal-ġirien
tagħna biex nagħmlu pjani li  jilħqu l-bżonnijiet
speċifiċi u jirriflettu t-talbiet ta’ kull sieħeb.
L-offerta tagħna  – aktar kooperazzjoni, aktar għajnuna
finanzjarja, u ċans biex wieħed jibbenefika minn relazzjoni aktar
mill-qrib ma’ l-Ewropa, - iġġib benefiċċji reali
għaż-żewġ naħat f’diversi oqsma mill-Edukazzjoni
sa l-Ambjent, u mit-Trasport sal-ġlieda kontra t-Terroriżmu”.   
</i></p>
<p>Il-Pjanijiet ta’ Azzjoni jirriflettu d-determinazzjoni ta’ l-UE
li ma tħalliex li jikbru linji ġodda li jifirdu madwar Unjoni mkabbra,
imma l-aktar li jiġu esportati l-istabbiltà u l-prosperità li
għandha l-UE. Il-Pjanijiet se:  </p>
<ul>
<li>joffru assistenza biex iġibu l-leġiżlazzjoni jew
ir-regolamenti skond il-linja ta’  l-UE biex jikber l-aċċess
għas-suq intern ta’ l-UE,</li>
<li>joffru parteċipazzjoni f’numru ta’ programmi ta’ l-UE
li jinkludu l-edukazzjoni, ir-riċerka, l-ambjent u l-awdjoviżiv,</li>
<li>iħaffu l-kooperazzjoni fuq it-tmexxija tal-konfini, l-emigrazzjoni,
t-traffikar ta’ persuni, kriminalità organizzata, ħasil
ta’ flus u offiżi finanzjarji u ekonomiċi,</li>
<li>itejbu r-rabtiet ma’ l-UE fl-oqsma ta’ l-enerġija,
it-trasport, u t-teknoloġija ta’ l-informatika, u</li>
<li>iżidu d-djalogu u l-kooperazzjoni fuq kontra-terroriżmu,
non-proliferazzjoni ta’ armi tal-qerda tal-massa, kif ukoll sforzi biex
jissolvew konflitti reġjonali. </li></ul><p>Għal kull pajjiż,
il-Pjan ta’ Azzjoni huwa agenda għal xoghol ma’ l-UE
għat-3-5 snin li ġejjin. Il-pjanijiet ma jieħdux post, imma jibnu
fuq l-Assoċjazzjoni jew Ftehim ta’ Kooperazzjoni li digà
jeżisti ma kull sieħeb. </p>
<p>Jagħmluha possibbli li jiġu definiti prijoritajiet aktar ċari,
u biex jorbtu l-assistenza finanzjarja aktar fil-viċin mas-seħħ
ta’ l-għanijiet mifthema bejn it-tnejn. Il-prinċipju
<i>“tailor-made</i>” ifisser li kull sieħeb jista’
jagħżel kemm ir-rabtiet politiċi u ekonomiċi tiegħu
għandhom ikunu fil-fond ma’ l-UE. Kemm sieħeb lest li imur
fil-boghod biex jieħu passi konkreti biex jimplimenta valuri komuni, l-UE
lesta li tmur fil-boghod biex issaħħaħ dawn il-kuntatti.</p>
<p>Il-Pjanijiet ta’ Azzjoni issa jgħaddu għand il-Kunsill
għall-approvazzjoni, u lill-Assoċjazzjoni rilevanti jew Kunsill
Kooperattiv għall-approvazzjoni. </p>
<p>Il-Kummissjoni adottat il-Pjan ta’ Azzjoni għall-Ukraina
bħala turija ta’ l-impenn sħiħ tagħha lejn dan
il-pajjiż. Il-Kummissjoni tirrakkomanda li l-Kunsill jgħaddi dan
il-Pjan lill-Kunsill Kooperattiv ta’ l-Ukraina għall-approvazzjoni
malli l-iżviluppi, inklużi dawk li jsiru elezjonijiet Presidenzjali
liberi w ġusti, jagħmluha possibbli li wieħed jara
l-implimentazzjoni tiegħu.</p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

