<H3>
<P><B>Diploma's: Commissie zet inbreukprocedures in verband met beroepen in de gezondheidszorg voort</B></H3>
<P><I><B>De Europese Commissie heeft besloten de inbreukprocedures tegen Spanje, Portugal, Frankrijk, Nederland en Ierland voort te zetten omdat zij het Gemeenschapsrecht inzake de erkenning van diploma's en opleidingen voor artsen, ziekenverplegers, tandartsen en ziekenhuisfunctionarissen niet naleven. De Commissie heeft besloten Spanje voor het Hof van Justitie te dagen omdat het de minimumopleidingsvereisten voor algemeen ziekenverplegers niet in acht neemt, en Nederland, Ierland en Portugal, omdat zij een wijziging op een richtlijn over de titels van artsen niet hebben omgezet. De Commissie heeft tevens besloten met redenen omklede adviezen te sturen aan Portugal (betreffende tandartsen) en Frankrijk (ziekenhuisfunctionarissen) en aan Nederland, Ierland, Spanje en Portugal (medisch specialisten). Een met redenen omkleed advies is de tweede fase van de inbreukprocedure als bedoeld in artikel 226 van het EG-Verdrag. Wanneer de betrokken lidstaat niet binnen twee maanden na ontvangst van het met redenen omklede advies een bevredigend antwoord heeft gegeven, kan de Commissie besluiten de zaak bij het Europese Hof van Justitie aanhangig te maken.</B></I>
<P><B>Spanje - algemene ziekenverplegers</B>
<P>De Commissie heeft besloten Spanje voor het Hof te dagen, omdat de Spaanse wetgeving niet in overeenstemming is met een richtlijn (77/453/EEG) betreffende de titels van algemeen ziekenverpleger, met name wat de minimumopleidingsvereisten betreft. Algemene ziekenverplegers wier kwalificaties aan de vereisten van de richtlijn voldoen, kunnen hun beroep op basis van de wederzijdse erkenning in alle lidstaten uitoefenen. De Commissie moet ervoor zorgen dat de lidstaten de in de richtlijn vastgelegde minimumopleidingsvereisten (4 600 uur) naleven. Volgens de Spaanse wet hoeven algemene ziekenverplegers echter slechts 3 900 uur opleiding te volgen. Spanje heeft maatregelen genomen om het tekort te overbruggen, maar er is nog steeds sprake van een aanzienlijk verschil.
<P><B>Portugal - wetgeving op het gebied van de tandheelkunde</B>
<P>De Commissie heeft besloten Portugal een met redenen omkleed advies te sturen betreffende het beroep van "odontologista". Volgens de Portugese wet hebben personen met de titel van "odontologista" het recht een groot deel van de werkzaamheden van tandartsen uit te voeren. De opleiding van "odontologistas" voldoet echter niet aan de minimumvereisten voor tandartsen, die zijn neergelegd in Richtlijn 78/686/EEG. De Commissie is derhalve van mening dat Portugal de richtlijn niet correct heeft omgezet.
<P><B>Frankrijk - ziekenhuisfunctionarissen</B>
<P>Volgens de Franse wet moeten alle niet-Franse ziekenhuisfunctionarissen een theorie- en praktijkopleiding van 27 maanden volgen, ook al hebben zij al een diploma waarmee zij in een andere lidstaat als ziekenhuisfunctionaris mogen werken. De Commissie is van mening dat deze bepalingen een inbreuk vormen op de richtlijn betreffende een algemeen stelsel voor de erkenning van diploma's en opleidingen met een duur van ten minste drie jaar. Zij heeft dan ook besloten Frankrijk een met redenen omkleed advies te sturen.
<P><B>Nederland, Ierland, Spanje en Portugal - medisch specialisten</B>
<P>De Commissie heeft besloten Nederland, Ierland en Portugal voor het Hof te dagen omdat zij Richtlijn 98/21/EG tot wijziging van Richtlijn 93/16/EEG betreffende de wederzijdse erkenning van titels van artsen met betrekking tot medisch specialisten in de arbeidsgeneeskunde niet hebben omgezet. Dit had uiterlijk op 31 december 1998 moeten zijn gebeurd. De Commissie heeft tevens besloten Nederland, Ierland, Spanje en Portugal een met redenen omkleed advies te sturen, omdat zij een andere richtlijn (98/63/EC) niet hebben omgezet. Hierin wordt de in Richtlijn 93/16/EEG opgenomen lijst van diploma's van medisch specialisten die in de gehele Europese Unie worden erkend, gewijzigd. Deze richtlijn had uiterlijk op 30 juni 1999 moeten zijn omgezet.
