<h1>
<a name="Heading5"></a><b>Edukazzjoni Ogħla : L-Universitajiet
iridu jagħtu l-potenzjal sħiħ tagħhom għall-kontribut
ta' l-istrateġija ta' Lisbona</b></h1>
<p><b><i>Il-Kummissjoni Ewropea llum adottat Komunikazzjoni dwar
“Il-Mobilizzazzjoni ta’ l-intelliġenza ta’ l-Ewropa: li
tippermetti lill-universitajiet sabiex jagħtu l-kontribut sħiħ
tagħhom għall-Istrateġija ta' Lisbona". Akkumpanjat minn Dokument
ta’ Ħidma ta’ l-Istaff tal-Kummissjoni dwar
“l-Edukazzjoni Ogħla Ewropea f’Perspettiva Dinjija”, dan
it-test huwa ħidma konsegwenti għall-Komunikazzjoni dwar
“Ir-rwol ta’ universitajiet fl-Ewropa ta’
l-Għarfien”
</i></b><sup><i><a name="fnB1" href="#fn1">[1]</a></i></sup><b><i>u
l-konsultazzjoni sussegwenti tal-partijiet interessati. Id-dokument jenfasizza
l-fatt li l-universitajiet Ewropej qed iħabbtu wiċċhom ma' bosta
sfidi u li, jekk ma titteħidx azzjoni, il-qabża mal-kompetituri
ewlenin ta' l-UE f'dan il-qasam se tkompli tikber.</i></b></p>
<p>“Fl-Ewropa ta’ llum, l-għarfien u l-innovazzjoni huma
l-muturi ta’ tkabbir sostenibbli, qal Ján Figel’,
il-kummissarju inkarigat mill-Edukazzjoni u t-Taħriġ,
f’konferenza stampa, u l-universitajiet huma kruċjali biex jinkisbu
l-għanijiet stipulati mill-Kunsill Ewropew tar-Rebbiegħa.  Madankollu,
il-Komunikazzjoni adottata llum tenfasizza li hemm nuqqasijiet kbar
fir-rendiment ta’ l-istituzzjonijiet Ewropej ta’ l-edukazzjoni
ogħla meta mqabbla ma’ dawk tal-kompetituri ewlenin tagħna,
b’mod partikolari l-Istati Uniti. Minkejja li l-kwalità medja
ta’ l-universitajiet Ewropej hija pjuttost tajba, dawn mhumiex
f'pożizzjoni li jesprimu l-potenzjal sħiħ tagħhom sabiex
ikattru t-tkabbir ekonomiku, il-koeżjoni soċjali u t-titjib
kwantitattiv u kwalitattiv ta’ l-impjiegi. Il-Kummissjoni stiednet
ir-responsabbli nazzjonali għat-teħid tad-deċiżjonijiet
sabiex jistipulaw miżuri li jippermettu lill-universitajiet biex iwettqu
rwol sħiħ fl-istrateġija ta’ Lisbona”.</p>
<p>21% biss tal-popolazzjoni ta’ l-UE f’età tax-xogħol
kisbet edukazzjoni terzjarja, li huwa persentaġġ baxx meta mqabbel
ma’ dak ta’ l-Istati Uniti (38%), il-Kanada (43%) jew il-Ġappun
(36%). Apparti dan, l-aċċess għal edukazzjoni terzjarja fl-Ewropa
qiegħda bħalissa tistabbilizza ruħha fuq livelli baxxi meta
mqabbla ma' dawk ta' pajjiżi oħra bl-eċċezzjoni ta’
ftit minnhom. Skond il-Kummissjoni, dawn iċ-ċifri jirriflettu nuqqas
ta' kapaċità ta' reazzjoni min-naħa ta’ l-edukazzjoni
ogħla għal tibdil fis-soċjetà u għal paradigma
tat-tagħlim li jissokta matul il-ħajja.  </p>
<p>Ir-rendiment anqas ta’ l-Ewropa huwa relatat ukoll ma’
<b>qabża kbira fil-fondi.</b> Il-pajjiżi ta’ l-UE medjament
jonfqu biss 1.1% tal-PGD fuq l-edukazzjoni ogħla, li huwa l-istess
persentaġġ bħal dak tal-Ġappun iżda ħafna anqas
mill-Kanada (2.5%) u l-Istati Uniti (2.7%). Kieku l-Ewropa kellha
tlaħħaq maċ-ċifra totali ta’ l-Istati Uniti, ikollha
bżonn tonfoq <b>150 biljun</b> <b>€ aktar fis-sena </b>fuq
l-edukazzjoni ogħla<sup><b><a name="fnB2" href="#fn2">[2]</a></b></sup>.
Din il-qagħda laqtet lir-rendiment ta’ l-universitajiet Ewropej
fir-riċerka ta’ livell dinji, b’sehem anqas ta’
pubblikazzjoni xjentifiċi, brevetti u premji Nobel mill-Istati Uniti.
Differenza ewlenija hija li filwaqt li l-edukazzjoni ogħla Ewropea tkompli
tistrieħ kważi esklussivament fuq il-fondi pubbliċi (limitati),
żvilupp aqwa u li jdum aktar fiż-żmien kien possibli
f'pajjiżi kompetituri grazzi għal diversità akbar ta’ sorsi
ta’ fondi, b’kontribuzzjonijiet ħafna aktar elevati
mill-industrija u l-privati. </p>
<p>Il-Komunikazzjoni tidentifika tliet oqsma ta' priorità għar-riforma
ta’ l-universitajiet Ewropej: <b>(1)</b> li tissaħħaħ
il-kwalità ta’ l-universitajiet Ewropej u li jsiru aktar attraenti,
<b>(2)</b> li tittejjeb it-tmexxija u s-sistemi tagħhom, u <b>(3)</b> li
jiżdiedu u jiġu ddiversifikati l-fondi tagħhom (kemm b'kontribut
sostanzjali mill-istudenti u kif ukoll mingħajru). </p>
<p>Il-Kummissjoni tħeġġeġ lill-Istati Membri kollha sabiex
jiżguraw li l-oqsfa (frameworks) ta' regolamentazzjoni jippermettu
t-tmexxija ta' l-università sabiex twettaq tibdil ġenwin u tfittex li
tikseb prijoritajiet strateġiċi. </p>
<p>L-universitajiet se jkollhom ukoll rwol kruċjali xi jwettqu, li jinkludi
komunikazzjoni aħjar mas-soċjetà dwar il-valur li jipproduċu
u jinvestu aktar fil-preżenza u l-kummerċjalizzazzjoni tagħhom
kemm f’pajjiżhom kif ukoll barra minn pajjiżhom. Għandhom
ukoll isaħħu l-potenzjal uman tagħhom, kemm fuq livell
kwalitattiv kif ukoll dak kwantitattiv. </p>
<p>Il-Kummissjoni tistieden lill-Kunsill biex jadotta <b>Riżoluzzjoni</b>
li tappoġġa s-sejħa tagħha għal tip ġdid ta’
sħubija bejn l-awtoritajiet pubbliċi u l-universitajiet sabiex ikun
hemm biżżejjed investiment fl-edukazzjoni ogħla. Li tinvesti
aktar fl-immodernizzar ta’ l-edukazzjoni ogħla u r-riċerka
ta’ l-Ewropa, u li ttejjeb il-kwalità tagħhom, huwa investiment
dirett fil-ġejjieni ta’ l-Ewropa u l-Ewropej. </p>
<p><b>Għal aktar informazzjoni ara:</b></p>
<p><a
href="http://ec.europa.eu/education/policies/2010/lisbon_en.html">http://ec.europa.eu/education/policies/2010/lisbon_en.html</a>
</p>
<hr><p><sup><b><a name="fn1" href="#fnB1">[1]</a></b></sup> Com (2003), 58 finali,
tal-5 ta’ Frar 2003</p>
<p><sup><b><a name="fn2" href="#fnB2">[2]</a></b></sup> Ara d-Dokument ta’
Ħidma ta’ l-Istaff tal-Kummissjoni, § 44</p>


