<h1>
<a name="Heading4"></a><b>Összefonódások: A
Bizottság feltételesen jóváhagyja a MOL gáz
üzletágának E.ON általi
felvásárlását</b></h1>
<p><b><i>Az EU összefonódás-ellenőrzési rendelete
értelmében az Európai Bizottság meghatározott
feltételek és kötelezettségek előírása
mellett jóváhagyta a MOL magyarországi olaj- és
gázipari vállalat két leányvállalatának, a MOL
Földgázellátó Rt.-nek és a MOL
Földgáztároló Rt.-nek az E.ON Ruhrgas (a továbbiakban:
E.ON) egy jelentős német integrált energiaszolgáltató
vállalat általi felvásárlását. A részletes
vizsgálatot követően a Bizottság kezdetben úgy
találta, hogy az ügylet a gáz és az áram
magyarországi nagy- és kiskereskedelmi piacán
versenykorlátozó hatású. E hatások oka az, hogy a
MOL-nak a gáznagykereskedelem és a gáztárolás
piacán lévő erőfölénye az E.ON-nak a gáz
és az áram kiskereskedelme terén folytatott
tevékenységeivel párosul. Az E.ON erre válaszul olyan
korrekciós intézkedéseket ajánlott fel, amelyek a
tulajdonjog teljes mértékű szétválasztását
(tehát a kapcsolatban egyáltalán nem lévő
vállalatok szerkezeti elválasztását) eredményeznék
a MOL által megtartott gáztermelési és
-továbbítási tevékenységek, valamint az E.ON által
felvásárolt kereskedelmi tevékenységek között. A
korrekciós intézkedések emellett javítani fogják a
magyar gázpiac likviditását azáltal, hogy 10 évre
elosztva jelentős mennyiségű gáz kerül majd a piacra. E
korrekciós intézkedések fényében a Bizottság arra
a következtetésre jutott, hogy az összefonódás nem
fogja jelentősen korlátozni a versenyt az Európai Gazdasági
Térségben (EGT) vagy annak bármely jelentős
részén.</i></b></p>
<p>Neelie Kroes versenypolitikai biztos úgy fogalmazott: „Biztos
vagyok benne, hogy az ebben az esetben közösen kialakított
korrekciós intézkedéscsomag lehetővé teszi majd a
verseny fejlődését a magyar gáz- és árampiacon.
Ebben az ügyben a Bizottság végig amellett kötelezte el
magát, hogy biztosítsa a hatékony verseny
fejlődését az újonnan liberalizált energiapiacokon. Az
energiaszektor vizsgálata rámutatott arra, hogy ezek a piacok
általában még mindig nem működnek megfelelően.
Noha a Bizottság támogatja az energiaszektor európai
integrációját és szerkezeti
átalakítását, biztosítania kell a versenyjogi
aggályok orvoslását és a fogyasztók
védelmét.”</p>
<p>A magyarországi olaj és gázipari inkumbens vállalat, a
MOL a következő tevékenységi területeken van jelen:
gáztermelés (MOL Kutatás és Termelés
Divízió), gáztovábbítás (MOL
Földgázszállító Rt.), gáztárolás (MOL
Földgáztároló Rt.) és gáznagykereskedelem (MOL
Földgázellátó Rt.).</p>
<p>Az E.ON nagyméretű, német integrált
energiaszolgáltató, több európai országban gáz-
és áramtermeléssel, valamint ezek szolgáltatásával
foglalkozik. Magyarországon az E.ON regionális forgalmazó
vállalatok tulajdonosa, alapvetően gáz- és áram
kiskereskedelmi szolgáltatásával foglalkozik.</p>
<p>Az ügyleten keresztül az E.ON megszerzi a MOL
Földgázellátó Rt.-t és a MOL
Földgáztároló Rt.-t. Az E.ON át fogja venni a gáz
beszerzésére irányuló, elsősorban az orosz
gáztermelő Gazprommal fennálló hosszú távú
szerződéseket, amelyek jelenleg a MOL
Földgázellátó Rt. portfoliójában vannak.</p>
<p>A Bizottság megvizsgálta a tervezett műveletnek a gáz
és az áram magyarországi kínálatára gyakorolt
hatását, és arra a következtetésre jutott, hogy a
bejelentett ügylet jelentős mértékben akadályozná
a hatékony versenyt ezeken a piacokon (lásd <a
href="/rapid/pressReleasesAction.do?reference=IP/05/881&format=HTML&aged=1&language=EN&guiLanguage=en">IP/05/881</a>).
A Bizottság úgy találta, hogy az ügyletet követően
az E.ON egyre inkább képes lenne a magyarországi
gázkészletek felett gyakorolt ellenőrzését arra
használni, hogy a termelési-értékesítési lánc
következő fázisában lévő piacokon
meghatározza az árakat és az egyéb kereskedelmi
feltételeket a következők vonatkozásában:</p>
<p>- gázszolgáltatás az ipari és kereskedelmi vevőknek,
valamint a háztartásoknak</p>
<p>- áramtermelés és nagykereskedelmi
áramszolgáltatás, valamint</p>
<p>- áramszolgáltatás az ipari és kereskedelmi
vevőknek, valamint a háztartásoknak.</p>
<p>A Bizottság a jelenlegi magyar szabályozási keret és a
várható jövőbeli szabályozási keret figyelembe
vétele mellett egyaránt megvizsgálta a piacot, 2007
júliusában ugyanis teljessé válik a gáz és az
áram piacának liberalizációja.</p>
<p>A Bizottság által azonosított aggályok
orvoslására az E.ON átfogó és nagy horderejű
korrekciós intézkedéseket ajánlott fel. Ezek legfontosabb
mozzanata az, hogy a korrekciós intézkedések keretében a MOL
megválik a MOL Földgázellátó Rt.-ben és a MOL
Földgáztároló Rt.-ben fennmaradó kisebbségi
érdekeltségétől, így teljes mértékben
megvalósul a tulajdonjog szétválasztása a MOL által
megtartott gáztermelési és gáztovábbítási
tevékenységek, valamint az E.ON által felvásárolt
gáznagykereskedelmi és gáztárolási
tevékenységek között.</p>
<p>Az E.ON azt is vállalta, hogy jelentős mennyiségű
gázt fog a piacra bocsátani versenyképes feltételek mellett.
A gáz piacra bocsátását az E.ON nyolcéves program
keretében valósítja meg (évente 1 milliárd
m<sup>3</sup>), a MOL Kutatás és Termelés Divízióval
fennálló 10 éves gázszolgáltatási
szerződésének felétől pedig nagykereskedelmi
szerződésátadás keretében megválik. E két
intézkedés eredményeként 2015-ig 16 milliárd
m<sup>3</sup>, évente maximálisan 2 milliárd m<sup>3
</sup>felszabadítására kerül sor, amely a magyar
fogyasztás 14 %-ának felel meg. Ez lesz a legjelentősebb
gázkapacitás-„felszabadítás”, amelyre valaha sor
került Európában, a mennyiség és az időtartam
szempontjából egyaránt, és mint ilyen, valamennyi jelenlegi
és jövőbeni piaci szereplőnek lehetőséget
biztosít alapvetően egyenértékű versenyfeltételek
melletti gázszolgáltatási szerződések
kötésére.</p>
<p>A korábbi nemzeti szintű
gázkapacitás-felszabadítási programok tapasztalatai,
valamint a magyarországi és más tagállamokbeli piaci
szereplők részletes megjegyzései alapján a Bizottság
körültekintően értékelte a korrekciós
intézkedéseket. A Bizottság következtetése szerint a
korrekciós intézkedések biztosítani fogják a
nagykereskedőknek és a vevőknek, hogy az E.ON-tól
függetlenül jelentős méretű gázkészletekhez
jussanak megkülönböztetésmentes és versenyképes
feltételek mellett. A korrekciós intézkedések ilyen
módon elégségesek az ügylet versenyellenességével
kapcsolatos aggályok elhárításához, és megteremtik
a verseny fejlődésének feltételeit a frissen
liberalizált magyar energiapiacokon. A korrekciós
intézkedések összhangban vannak az energiaágazatban
zajló verseny folyamatban lévő vizsgálatának
előzetes megállapításaival (lásd: <a
href="/rapid/pressReleasesAction.do?reference=MEMO/05/425&format=HTML&aged=0&language=EN&guiLanguage=en">MEMO/05/425</a>),
amelyek kihangsúlyozzák, hogy szerkezeti megoldásokra (mint
például a tulajdonjog szétválasztása), valamint
megfelelő likviditásra van szükség, hogy biztosítani
lehessen az energiapiacok fejlődéséhez a versenyt
elősegítő feltételeket.</p>
<p>Az üggyel kapcsolatos további információkért
lásd a <a
href="/rapid/pressReleasesAction.do?reference=MEMO/05/492&format=HTML&aged=0&language=EN&guiLanguage=fr">MEMO/05/492</a>
öt.</p>

