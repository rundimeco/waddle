<h1>
<a name="Heading3"></a><b>Štátna pomoc: </b><b>Komisia
začína s verejnou konzultáciou opatrení na zlepšenie
štátnej pomoci na inováciu </b></h1>
<p><b><i>Európska komisia zavádza konzultácie zamerané na
zlepšenie pravidiel poskytovania štátnej pomoci v EÚ pri
projektoch na podporu inovácie, aby pred prijatím konečných
opatrení mohla zohľadniť pripomienky od
zúčastnených strán. Navrhované zlepšenia
zahŕňajú pravidlá pomoci financujúcej inováciu,
ako aj kritériá pomáhajúce verejným orgánom
zacieliť pomoc efektívnejším spôsobom, pričom
vyjasňujú pravidlá na zvýšenie právnej istoty
a zjednodušenie regulačného rámca. Návrhy na pomoc
na podporu inovácie pokrývajú šesť rozsiahlych
oblastí: nové inovatívne spoločnosti,  rizikový
kapitál, integráciu inovácie do súčasných
pravidiel štátnej pomoci pre výskum a vývoj,
sprostredkovateľov inovácie, odborné vzdelávanie
a mobilitu medzi pracovníkmi univerzitného výskumu a
malými a strednými podnikmi a napokon zriaďovanie
kompetenčných centier pre projekty spoločného
európskeho záujmu.</i></b></p>
<p>Európska komisárka pre hospodársku súťaž Neelie
Kroes uviedla: „Aj keď účinná hospodárska
súťaž je najlepším nástrojom na posilnenie
inovácie a konkurencieschopnosti v Európe, štátna
pomoc môže takisto zohrávať veľmi
užitočnú podpornú úlohu. V tomto konzultačnom
dokumente Komisia po prvýkrát rozvíja svoje konkrétne
predstavy o podporovaní inovácie prostredníctvom
štátnej pomoci. Je to zároveň prvá konkrétna
implementácia prepracovaného hospodárskeho prístupu
načrtnutého v akčnom pláne štátnej
pomoci.“</p>
<p>Barrosova Komisia pri oživovaní Lisabonskej stratégie vo
februári 2005 (pozri <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
zdôraznila potrebu členských štátov vytvoriť viac
lepších pracovných príležitostí
v dynamickejšej, inovatívnejšej a atraktívnejšej
Európe. Iba tak sa môže európske hospodárstvo
posilniť, pričom európsky sociálny
a environmentálny model ostane zachovaný
a udržiavaný. V tomto kontexte je inovácia
rozhodujúcim faktorom a aj napriek tomu, že situácia sa od
štátu k štátu a od odvetvia k odvetviu
odlišuje, EÚ ako celok v súčasnosti negeneruje
inováciu, ktorá by postačovala na zabezpečenie
dostatočného rastu a zamestnanosti. </p>
<p>V oznámení o štátnej pomoci na inováciu Komisia
vyzýva predložiť pripomienky k balíku konkrétnych
opatrení, pre ktoré by mohla prostredníctvom ex-ante pravidiel
a kritérií schváliť štátnu pomoc. Na
základe konzultácie budú nové ustanovenia
začlenené do už existujúcich pravidiel štátnej
pomoci. Pomocou týchto ustanovení získajú členské
štáty, ktoré ich zavádzajú do praxe, nielen
rýchlejšie schválenie štátnej pomoci na inováciu,
ale takisto im pomôžu pri zacielení verejných
peňazí efektívnejším spôsobom.</p>
<p>Komisia v konzultácii zdôrazňuje, že
štátna pomoc nie je odpoveďou na všetky problémy
Európy týkajúce sa hospodárskej súťaže alebo
inovácie. Prvým a najdôležitejším predpokladom pre
inovatívnejšie podnikanie je efektívna hospodárska
súťaž. Práve tá dáva prirodzené podnety
firmám, ktoré potom prichádzajú s novými
nápadmi a novými produktmi. Donúti ich prispôsobiť
sa zmene a potrestá tých, ktorí sa nepustia svojich
starých zvykov alebo zaostávajú v rozvoji. Zabezpečenie
konkurencie ako motora inovácie je preto minimálne tak
dôležité ako vládna podpora.</p>
<p>V súlade s prepracovaným hospodárskym prístupom
stanoveným v akčnom pláne štátnej pomoci
z júna 2005 (pozri <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
a <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>)
stanovuje oznámenie o štátnej pomoci na inováciu
jasnú metodiku na rozvinutie opatrení štátnej pomoci na
inovačnú činnosť.  Princíp spočíva
v tom, že štátna pomoc môže byť
schválená v prípade, keď:</p>
<p>1) sú nástroje pomoci zacielené na konkrétne zlyhanie
trhu</p>
<p>2) je štátna pomoc najvhodnejším strategickým
nástrojom (<i>čo sa nestáva vždy – niekedy sú
vhodnejšie opatrenia štrukturálnej politiky alebo
regulačné opatrenia</i>)</p>
<p>3) má pomoc stimulačný efekt na inováciu a je
primeraná definovanému cieľu a</p>
<p>4) sú obmedzené deformácie hospodárskej
súťaže.</p>
<p>V oznámení Komisia definuje rad zlyhaní trhu, ktoré
môžu zabrániť optimálnemu stupňu  inovácie
a zároveň sa zaoberá tým, ako môže
štátna pomoc ovplyvniť inovačné stimuly.
Vychádzajúc z uvedeného Komisia navrhuje schváliť
pomoc pre dva druhy aktivít spojených s inováciou: </p>
<p>a) aktivity podporujúce podstupovanie rizika a experimentovanie,
ktoré pomáhajú preklenúť medzeru medzi výskumom
a trhom a</p>
<p>b) aktivity, ktoré zlepšujú celkové
podnikateľské prostredie.</p>
<p>V oznámení je ďalej uvedených šesť
konkrétnych opatrení na podporu inovácie prostredníctvom
štátnej pomoci:</p>
<p>1) podpora zakladania a rastu inovatívnych podnikov (pomocou
daňových úľav a dotácií)</p>
<p>2) pružnejšia štátna pomoc pre rizikový
kapitál</p>
<p>3) rozšírenie rozsahu pôsobnosti súčasných
pravidiel štátnej pomoci pre výskum a vývoj
a schválenie štátnej pomoci pre malé
a stredné podniky, ktoré sa zaoberajú inovačnou
činnosťou (ako napríklad v oblasti komerčne
využiteľných prototypov, technologického dizajnu alebo
realizačných štúdií)</p>
<p>4) dotácie pre malé a stredné podniky na odkúpenie
služieb od sprostredkovateľov inovácie</p>
<p>5) dotácie pre malé a stredné podniky na prijatie
vysokokvalifikovaných výskumných pracovníkov
a inžinierov do zamestnaneckého pomeru a na
využívanie možnosti výmeny zamestnancov s univerzitami
a veľkými podnikmi </p>
<p>6) podporovanie rozvoja kompetenčných centier pomocou
spolupráce, zhromažďovania kapacít a projektov
spoločného európskeho záujmu.</p>
<p>Ďalšie informácie - pozri <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=fr">MEMO/05/333</a>.<br>Úplný
text oznámenia je k dispozícii na:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Pripomienky posielajte na emailovú adresu <a
href="mailto:STATEAIDGREFFE@CEC.EU.INT">STATEAIDGREFFE@CEC.EU.INT</a>
s uvedením referencie “<i><u>Consultation State aid for
Innovation</u></i>” alebo poštou na adresu: DG Competition, State Aid
Greffe, SPA 3, office 6/5, B-1049 Brussels, Belgium.</p>

