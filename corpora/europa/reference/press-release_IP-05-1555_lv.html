<h1>
<a name="Heading4"></a><b>Latīņamerika:</b><b> Eiropas
Komisija atjaunina stratēģiju</b></h1>
<p><b><i>Eiropas Komisija šodien iesniedz atjauninātu
stratēģiju Padomei un Eiropas Parlamentam, lai stiprinātu Eiropas
Savienības un Latīņamerikas stratēģiskās
partnerattiecības. Gatavojoties nākošajai Eiropas Savienības
un Latīņamerikas/Karību valstu augstākā
līmeņa sanāksmei, kas notiks 2006. gada maijā
Vīnē, Komisija analizē pašreizējās problēmas
un sniedz konkrētus priekšlikumus, lai dotu jaunu impulsu
šīm partnerattiecībām. Tā ierosina stiprināt abu
reģionu politisko dialogu, veicināt ekonomiskos un tirdzniecības
sakarus, sekmēt reģionālo integrāciju un cīņu pret
nevienlīdzību, un vēl labāk pielāgot savu
sadarbības un atbalsta politiku Latīņamerikas
realitātēm.</i></b></p>
<p><i>Benita Ferrero-Waldner</i>, ārējo sakaru un Eiropas
kaimiņattiecību politikas komisāre, paziņoja:
<i>„Mēs vēlamies stiprināt starp abiem reģioniem
izveidojušos savstarpējo sapratni un partnerattiecības, lai
veidotu dialogus un jaunas iespējas. Ja mēs strādāsim
kopā, mēs labāk sagatavosimies globalizācijas
izraisītajām problēmām un tādējādi dosim
ieguldījumu miera, reģiona stabilitātes un tā
attīstības stiprināšanā, izmantojot labāku
sociālo kohēziju, labāku demokrātisku pārvaldību
un reģionālo integrāciju”</i>.</p>
<p>Komisija ierosina dot jaunu impulsu Eiropas Savienības un
Latīņamerikas partnerattiecībām, jo šobrīd
risināmas daudzas problēmas.</p>
<p>Nākamajos gados Komisijas darbība būs vērsta
šādu uzdevumu veikšanai:</p>
<ul>
<li>izveidot stratēģiskās partnerattiecības, izmantojot
asociāciju un brīvas apmaiņas nolīgumu tīklu un
iesaistot visas reģiona valstis, un padziļināt esošos
nolīgumus ar Meksiku un Čīli;</li>
<li>lai pastiprinātu abu reģionu ietekmi starptautiskajā
jomā, precīzāk orientēt politisko dialogu, ņemot
vērā tā dalībniekus;</li>
<li>lai ilgstoši samazinātu nevienlīdzību un veicinātu
ilgstspējīgu attīstību, izvērst dialogus par
sociālo kohēziju un vidi. Komisija ierosina ik pēc diviem gadiem
organizēt sociālās kohēzijas forumu un vides ministru
sanāksmi, lai sagatavotu ES un Latīņamerikas/Karību valstu
augstākā līmeņa sanāksmes;</li>
<li>piedalīties tādas stabilas un prognozējamas sistēmas
izveidē, kas palīdzētu Latīņamerikas valstīm
piesaistīt vairāk Eiropas investīciju, kas ar laiku sekmētu
to ekonomisko izaugsmi. Komisija rosina Eiropas Investīciju banku
uzsākt akciju „Palīdzība Latīņamerikai”,
lai ar aizdevumu palīdzību atbalstītu infrastruktūru
tīklu savstarpējo saistību;</li>
<li>uzturēt Komisijas apņemšanos atbalstīt
Latīņamerikas valstis narkotiku un korupcijas
apkarošanā;</li>
<li>stiprināt savstarpējo saprašanos ar izglītības un
kultūras palīdzību. Komisija par prioritāti izvirza
kopīgas telpas radīšanu augstākās izglītības
jomā un apņemas nodrošināt, lai Eiropas
universitātēs uzņemtu Latīņamerikas studentus un
pasniedzējus.</li></ul><p><b>ES un Latīņamerikas
attiecības</b></p>
<p>ES ir lielākais ārvalstu ieguldītājs
Latīņamerikā, lielākais finansētājs šajā
reģionā, kā arī vairāku valstu, jo īpaši
Mercosur valstu, lielākais tirdzniecības partneris. Politiskais
dialogs ar reģiona valstīm tika pastiprināts pēc trīs
ES un Latīņamerikas/Karību valstu augstākā
līmeņa sanāksmēm (Riodežaneiro 1999. gadā,
Madridē 2002. gadā un Gvadalaharā 2004. gadā).
Šodien ierosinātā stratēģija arī ir pamats
nākošās ES un Latīņamerikas/Karību valstu
augstākā līmeņa sanāksmes sagatavošanai, kas
notiks 2006. gada maijā Vīnē.</p>
<p><a name="_Hlt121886836"></a><a name="_Hlt121886837"></a>Paziņojums ir
atrodams: <br><a
href="http://ec.europa.eu/external_relations/la/news/ip05_1555.htm">http://ec.europa.eu/external_relations/la/news/ip05_1555.htm</a></p>
<p>Papildu informācija:</p>
<p>ES attiecības ar Latīņameriku: <a
href="http://ec.europa.eu/external_relations/la/index.htm">http://ec.europa.eu/external_relations/la/index.htm</a></p>

