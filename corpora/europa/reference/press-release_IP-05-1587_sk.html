<h1>
<a name="Heading4"></a><b>Európska komisia je rozhodnutá
presadzovať dodržiavanie práv osôb cestujúcich leteckou
dopravou</b></h1>
<p><b><i>Komisia sa rozhodla, že Súdnemu dvoru predloží
prípady Rakúska, Belgicka, Luxemburska a Švédska
a pošle odôvodnené stanovisko Slovensku z dôvodu
nedodržiavania európskych právnych predpisov v oblasti práv
osôb cestujúcich leteckou dopravou. Tieto krajiny si nesplnili
všetky svoje povinnosti podľa nariadenia, ktoré nadobudlo
účinnosť 17. februára 2005 a ktoré
osobám cestujúcim leteckou dopravou poskytuje lepšiu ochranu
v prípade odmietnutia vstupu na palubu, zrušenia letu a/alebo
veľkého oneskorenia letu. Tieto krajiny do dnešného dňa
nezaviedli účinný systém sankcií voči
leteckým spoločnostiam, ktoré porušujú ustanovenia
nariadenia. </i></b></p>
<p>Podpredseda a komisár pre dopravu Jacques Barrot vyhlásil:
„<i>Sme rozhodnutí zaručiť európskym cestujúcim
účinné</i> <i>presadzovanie ich práv vo všetkých
členských štátoch“.</i></p>
<p>V prípade Rakúska, Belgicka, Luxemburska a Švédska,
ktoré ešte stále nestanovili  systém sankcií
uplatniteľných v prípade porušovania
nariadenia<sup><b><a name="fnB1" href="#fn1">[1]</a></b></sup>, sa už
začal postup predkladania. V tomto nariadení sa ustanovuje, že
členské štáty musia stanoviť účinné,
primerané a odradzujúce sankcie a dbať o to, aby sa
uplatňovali. Tieto povinnosti boli viackrát pripomenuté
príslušným vnútroštátnym orgánom
a neboli splnené uspokojivým spôsobom.</p>
<p>Aj v prípade Slovenska, ktoré Komisii neoznámilo
náležité informácie v súvislosti so
stanovením sankcií, sa začalo s vypracovávaním
odôvodneného stanoviska. </p>
<hr><p><sup><b><a name="fn1" href="#fnB1">[1]</a></b></sup> 	Nariadenie
Európskeho parlamentu a Rady (ES) <u>č. 261/2004</u> z
11. februára 2004, ktorým sa ustanovujú spoločné
pravidlá systému náhrad a pomoci cestujúcim pri
odmietnutí nástupu do lietadla, v prípade zrušenia
alebo veľkého meškania letov, a ktorým sa zrušuje
nariadenie (EHS) č. 295/91.</p>


