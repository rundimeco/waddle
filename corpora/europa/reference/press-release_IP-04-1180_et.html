<h1>
<a name="Heading4"></a><b>Euroopa Komisjon soovitab alustada
läbirääkimisi Türgiga teatavatel
tingimustel</b></h1>
<p><b><i>Põhjaliku raporti alusel, mis annab ülevaate
inimõiguste, demokraatia, õigusriigi ja vähemuste kaitse
olukorrast, soovitas Euroopa Komisjon täna alustada
ühinemisläbirääkimisi Türgiga tingimusel, et
jõustuvad mitmed ettevalmistamisel olevad olulised õigusaktid.
Komisjon soovitab rakendada läbirääkimistel kolme samba
strateegiat. See hõlmaks esiteks tugevdatud koostööd, et toetada
ja kindlustada reformiprotsessi Türgis, teiseks
läbirääkimisi, mis võtavad arvesse Türgi
ühinemisega seotud spetsiifilisi probleeme, ning viimaks märgatavalt
tugevdatud poliitilist ja kultuuridialoogi, et lähendada ELi liikmesriikide
ja Türgi rahvast. Olles veendunud, et  ühinemisprotsess on oluline
edasiste reformide edendamisel Türgis, rõhutab komisjon, et
ühinemisläbirääkimised on loomult määramata
protsess. Eesmärk - ühinemine - on selge, ent selle saavutamine ei ole
eelnevalt tagatud. Samuti esitas komisjon Türgi võimaliku Euroopa
Liiduga ühinemise mõjude hinnangu, milles jõutakse
järeldusele, et see perspektiiv, mis on väljakutse nii ELile kui
Türgile, pakub hästi suunatuna mõlemale poolele häid
võimalusi.</i></b></p>
<p>Euroopa Ülemkogu kinnitas detsembris 2002 Kopenhaagenis, et “kui
Euroopa Ülemkogu otsustab detsembris 2004 komisjoni raportile ja
soovitusele tuginedes, et Türgi täidab Kopenhaageni poliitilisi
kriteeriume, alustab Euroopa Liit Türgiga viivitamata
ühinemisläbirääkimisi”. See leidis taaskinnitamist
Euroopa Ülemkogul Brüsselis juunis 2004. Komisjoni tänane otsus
on sellele vastuseks. </p>
<p><b>Komisjoni soovituse olulisemad jooned </b></p>
<p>Türgi poliitilised reformid on <b>oluliselt edasi arenenud</b>,<b>
</b>viimastel aastatel on ühinemispartnerluses seatud prioriteetide
kohaselt tehtud kaugeleulatuvaid põhiseaduslikke ja seadusmuudatusi. Samas
ei ole jõustunud kodanike ühenduste seadus, uus karistusseadustik ja
apellatsioonikohtute seadus. Vastu võtmata on kriminaalprotsessi koodeks,
politseiuurimisorgani asutamise ja karistusseadustik. </p>
<p>Türgi teeb tõsiseid samme reformide elluviimiseks. Sellele
vaatamata tuleb <b>õigusakte ja nende rakendamist tõhustada ja
laiendada</b>. See kehtib eeskätt piinamise ja väärkohtlemise
täissallimatuse suhtes, samuti sõna- ja usuvabaduse, naiste
õiguste, Rahvusvahelise Tööorganisatsiooni (ILO) standardite,
sealhulgas ametiühingute ning vähemuste õiguste suhtes.</p>
<p>Arvestades reformide üldist arengut ning eeldades, et Türgi
jõustab eelnimetatud õigusaktid, leiab komisjon, et <b>Türgi
täidab poliitilisi kriteeriume piisaval määral, ning soovitab
alustada ühinemisläbirääkimisi. </b>Reformiprotsessi
pöördumatus ning eriti selle rakendamine vajavad kinnitust pikema aja
jooksul.</p>
<p>Tuleb järgida <b>kolmest sambast koosnevat strateegiat</b>. <b>Esimene
sammas</b> käsitleb koostööd reformiprotsessi toetamiseks ja
kindlustamiseks Türgis, eriti Kopenhaageni poliitiliste kriteeriumide
jätkuvat täitmist. Tagamaks poliitiliste reformide protsessi
jätkusuutlikkust ja pöördumatust, peab EL tähelepanelikult
jälgima nende arengut. Selle aluseks on muudetud ühinemispatnerluse
programm, mis toob esile reformiprotsessi prioriteedid. Alates 2005. aasta
lõpust hakkab toimuma iga-aastane poliitiliste reformide arengu
üldülevaatus. Läbirääkimiste edenemine sõltub
reformide tempost. Euroopa Liidu aluseks olevate vabaduse, demokraatia,
inimõiguste ja põhivabaduste austamise ning õigusriigi
põhimõtete raske ja jätkuva rikkumise korral <b>teeb komisjon
ettepaneku läbirääkimised katkestada. </b>Nõukogu teeb
otsuse selle ettepaneku kohta kvalifitseeritud häälteenamusega. </p>
<p><b>Teine sammas </b>hõlmab<b> </b>Türgi
ühinemisläbirääkimiste spetsiifilist käsitlust. 
Läbirääkimised toimuvad valitsustevahelise konverentsi raames,
kus osalevad kõik liikmesriigid ning otsused langetatakse
ühehäälselt. Läbirääkimised on kompleksed. 
Nõukogu määratleb kriteeriumid iga
läbirääkimispeatüki esialgseks sulgemiseks ning vajaduse
korral läbirääkimiste alustamiseks, mis hõlmavad ka
<b><i>acquis</i>’ rakendamise</b> <b>rahuldavat kinnitust</b>.
<i>Acquis’</i>ga seotud juriidilised kohustused peavad olema täidetud
enne vastava peatüki avamist läbirääkimisteks. Võib
tekkida vajadus kehtestada pikki üleminekuperioode. Lisaks võivad
mõnes valdkonnas, nagu struktuuripoliitika ja põllumajandus, osutuda
vajalikuks erimeetmed ning tööjõu vabale liikumise puhul
võiva kaalumisele tulla alalised kaitsemeetmed. Tähtis on Türgi
ühinemise finantsiline ja institutsionaalne mõju. Enne
läbirääkimiste lõppu peab EL kindlaks määrama
finantsperspektiivi alates aastast 2014.</p>
<p>Lisaks jälgib komisjon läbirääkimiste ajal liidu
võimet liita endasse uusi liikmeid ning süvendada lõimumist,
lähtudes ELi asutamislepingu ühispoliitikate ja solidaarsuse
eesmärkidest.</p>
<p><b>Kolmas sammas sisaldab</b> märgatavalt tugevdatud poliitilist ja
kultuuridialoogi, et lähendada ELi liikmesriikide ja Türgi rahvast.
Selles dialoogis, mida ELil tuleb  hõlbustada, peab keskset rolli etendama
kodanikuühiskond. Komisjon esitab ettepanekud, kuidas seda dialoogi
toetada.</p>
<p>Komisjon on veendunud, et läbirääkimisprotsess on edasiste
reformide edendamisel Türgis oluline. <b>Läbirääkimised on
oma sügavamalt loomult määramata protsess, mille tulemust ei saa
eelnevalt tagada</b>. Läbirääkimiste tulemusest ning
järgnevast ratifitseerimisprotsessist sõltumata peavad ELi ja
Türgi suhted kindlustama, et Türgi jääks kindlalt
ankurdatuks Euroopa struktuuridesse. Türgi ühinemine tuleb hoolikalt
ette valmistada, et lõimumine oleks ladus ega ohustaks, vaid edendaks
Euroopa lõimumise 50 aasta saavutusi. </p>
<p><b>Hinnang küsimustele, mis tulenevad Türgi liikmelisuse
perspektiivist </b></p>
<p>Lisaks regulaarsele aruandele ja soovitusele Türgi kohta esitas komisjon
ka ükskikasjaliku mõju-uuringu “Küsimustest, mis kerkivad
seoses Türgi võimaliku liikmelisusega Euroopa Liidus”. Uuringus
jõutakse järeldusele, et Türgi ühinemine on
väljakutseks nii ELile kui Türgile. Hästi suunatuna pakub see
mõlemale poolele häid võimalusi. Tarvilikud ühinemise
ettevalmistused küünivad järgmisse aastakümnesse. EL areneb
selle aja jooksul edasi ning Türgi peaks muutuma veelgi radikaalsemalt. ELi
õigustik ehk <i>acquis communautaire </i>areneb edasi, et vastata 27-
või enamaliikmelise Euroopa Liidu nõuetele. Selles arengus võivad
kajastuda ka Türgi ühinemise väljakutsed ja
võimalused.<br>Lisateave:<br><a
href="http://ec.europa.eu/enlargement/report_2004/">http://ec.europa.eu/enlargement/report_2004/</a></p>

