<h1>
<a name="Heading4"></a><b>Evropská komise zahajuje veřejnou
diskusi o budoucnosti Evropské migrační
sítě</b></h1>
<p><b><i>Komise dnes přijala zelenou knihu nazvanou
„O budoucnosti Evropské migrační
sítě“. Evropská migrační síť (EMS) byla
zřízena v roce 2002, kdy vyvstala potřeba zlepšit
způsob shromažďování a výměny informací
o všech aspektech migrace a azylu. Vzhledem k tomu, že v roce
2006 přípravná fáze končí, je třeba
začít uvažovat o nejvhodnějším dalším
postupu. K těmto úvahám přispěje zelená kniha
prostřednictvím navození veřejné diskuse o
budoucích úkolech EMS, přičemž zohlední
zkušenosti z prvních tří let. Proces
veřejných konzultací bude zahájen rozsáhlou,
společnou konferencí o integraci mezi EMS a národními
kontaktními místy. V březnu 2006 budou pak budou vyslechnuti
odborníci na danou problematiku. Komise závěry této
komplexní diskuse zohlední v návrhu právního
základu pro budoucí EMS, který má být přijat do
konce roku 2006.</i></b></p>
<p>Místopředseda Franco Frattini řekl: „Pro další
rozvoj společné azylové a migrační politiky jsou velmi
důležitá srovnatelná a aktuální data a
analýzy. Vzhledem k tomu, že evropská migrační
síť doplní stávající práci jiných
subjektů EU, jakými je např. EUROSTAT, může být
hodnotným přínosem. Abychom však mohli určit, jaká
struktura je pro budoucnost nejvhodnější, musíme znát
stanoviska všech významných zúčastněných
stran.“</p>
<p>V současné době je úkolem EMS poskytovat
Společenství a jeho členským státům
objektivní, spolehlivé a srovnatelné informace
v otázkách azylu a imigrace na podporu procesu
vytváření politik a rozhodování v EU. Mezi
její aktivity patří systematické
shromažďování a ukládání
existujících údajů a informací získaných od
členských států a provádění analýz na
evropské a národní úrovni. </p>
<p>Zelená kniha se skládá ze dvou hlavních
částí. První část obsahuje hodnocení
současného stavu Evropské migrační sítě (EMS)
v rámci pilotní fáze, druha část se
zabývá otázkami budoucnosti EMS. V části
zelené knihy týkající se současného stavu EMS se
uvádí, že se EMS při plnění svých
úkolů potýkala s řadou problémů. Mezi ty
nejzásadnější patří struktura národních
kontaktních míst a obecná koncepce projektu. Na základě
těchto souvislostí se druhá část zabývá
řadou otázek, jež jsou důležité pro
rozhodování o budoucí struktuře, jako jsou cíle EMS,
její konkrétní úkoly, vztahy se
zúčastněnými stranami a samozřejmě i vlastní
návrhy nejlepší struktury, která by umožňovala
těchto cílů dosáhnout. Každá z těchto
částí si klade řadu otázek.</p>
<p>Zúčastněné strany mohou své příspěvky
k zelené knize zasílat do 28. ledna 2006 na e-mailovou
adresu <a
href="mailto:jls-migration-network@ec.europa.eu">jls-migration-network@ec.europa.eu</a>.
</p>

