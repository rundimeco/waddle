<h1>
<a name="Heading4"></a><b>Il-Kummissarju Fischler:
“Il-&#294;olqien ta’ assoċjazzjoni tas-sajd
għall-Me</b><b>diterran kollu huwa żvilupp inkoraġġanti
ħafna”</b><br><a name="Heading5"></a><b></b><b><i>Franz
Fischler, il-Kummissarju responsabbli mill-Agrikoltura, l-Iżvilupp Rurali u
s-Sajd ikkummenta li, “Il-ħolqien, il-ġimgħa li
għaddiet f’Tuneż, ta’ assoċjazzjoni
trans-Mediterranja ta’ l-organizzazzjonijiet tas-sajd huwa żvilupp
inkoraġġanti ħafna fit-tiftixa għal sajd sostenibbli f'dan
ir-reġjun. Bla dubju, il-partijiet interessati Mediterranji jaqblu dwar
il-bżonn ta’ kooperazzjoni internazzjonali sabiex tiġġieled
kontra l-prattika tas-sajd illegali." Il-Kummissjoni Ewropea
ħeġġet il-ħolqien ta’ din it-tip ta'
assoċjazzjoni fil-proposta tagħha ta' l-2002 dwar Pjan ta’
Azzjoni għal sajd sostenibbli fil-Mediterran bħala parti mill-isforz
biex tiżdied il-parteċipazzjoni tal-partijiet interessati
fil-proċess ta' l-immaniġġjar tas-sajd. Din l-inizjattiva kellha
l-appoġġ tal-Konferenza Ministerjali, li seħħet ġewwa
Venezja  f’Novembru ta’ l-2003. L-assoċjazzjoni l-ġdida,
Medisamak, li rċeviet appoġġ finanzjarju mill-Unjoni Ewropea,
attwalment tiġbor fi ħdanha organizzazzjonijiet minn 11-il pajjiż
tal-kosta tal-Mediterran: l-Albanija, l-Alġerija, l-Eġittu, Franza,
il-Ġreċja, l-Italja, il-Libja, Malta, il-Marokk, Spanja u
t-Tuneżija.</i></b></h1>
<p>Minkejja li għandu tradizzjoni antika tas-sajd, il-Mediterran huwa
wieħed mir-reġjuni fejn l-immaniġġjar tas-sajd għadu ma
ġiex totalment żviluppat. Iżda, minħabba
l-karatteristiċi speċifiċi tas-sajd fir-reġjun li jinvolvu
flotot kemm minn pajjiżi Mediterranji kif ukoll mhux Mediterranji,
kooperazzjoni internazzjonali hija meħtieġa aktar minn qatt qabel
sabiex jiġi żgurat ġejjieni fit-tul għall-industrija
tas-sajd fil-Mediterran. Din il-kooperazzjoni ser tagħti lok
għall-adozzjoni ta’ approċċ komuni
għall-immaniġġjar tas-sajd fil-Mediterran. </p>
<p>Żewġ Organizzazzjonijiet Reġjonali tas-Sajd, il-Kummissjoni
Ġenerali tas-Sajd għall-Mediterran (GFCM) u l-Kummissjoni
Internazzjonali għall-Konservazzjoni tat-Tonn ta' l-Atlantiku (ICCAT) huma
rilevanti għas-sajd fil-Mediterran. F’dikjarazzjoni konġunta
fil-Konferenza ta’ Venezja ta’ l-2003, il-ministri għas-sajd
mill-istati Mediterranji qablu li jerġgħu jwaqqfu l-GFCM bil-għan
li jħeġġu kooperazzjoni multi-laterali. Medisamak  uriet li hija
miftuħa għal kull organizzazzjoni nazzjonali tas-sajd fil-Mediterran u
tipprevedi li taħdem kemm mal-GFCM kif ukoll ma’ l-ICCAT.</p>
<p>Il-laqgħa tal-ġimgħa l-oħra f’Tuneż ġiet
organizzata minn Europêche, l-Assoċjazzjoni ta’
l-organizzazzjonijiet nazzjonali ta’ l-intrapriżi tas-sajd fl-Unjoni
Ewropea.</p>

