Evropská komise dnes, necelé dva měsíce po
rozšíření, schválila programy
hospodářského a sociálního rozvoje v rámci
strukturálních fondů pro všech deset nových
členských států. Nové rozvojové programy
představují příspěvek Unie ve výši 24 miliard
eur pro období 2004 až 2006, včetně příspěvku
z Fondu soudržnosti. Při slavnosti uspořádané při
této příležitosti podepsali příslušná
rozhodnutí komisaři odpovědní za strukturální
fondy, Jacques Barrot, Franz Fischler a Stavros Dimas, společně s
komisaři Péterem Balázsem a Sandrou Kalniete a se
stálými zástupci České republiky, Kypru, Estonska,
Maďarska, Lotyšska, Litvy, Malty, Polska, Slovenska a Slovinska.
Komisař odpovědný za regionální politiku Jacques
Barrot řekl:    „Pro obyvatele a regiony nových
členských států je to historický okamžik. Vstupem
do Unie se stali součástí společenství
založeného na principu solidarity. Nové programy jsou
nejkonkrétnějším vyjádřením tohoto principu,
protože pomáhají financovat investice a tvorbu nových
pracovních míst. Pomohou tak překonat výrazné
rozdíly v rozšířené Evropské unii a
přispějí k integraci a územní
soudržnosti.“
Komisař Balázs s uspokojením konstatoval, že
nové členské státy začaly již počátkem
roku 2004 publikovat výzvy k předkládání
návrhů projektů a uvítal skutečnost, že
povzbuzující je jak množství předkládaných
projektů, tak i jejich kvalita. Zdůraznil, že
   „strukturální fondy představují základní
potenciál pro podporu růstu a zvyšování
soudržnosti. Třetí zpráva o soudržnosti již
prokázala dosavadní velkou úspěšnost této politiky
v EU. Její pokračování by se tak ve spojení
s výrazně vyššími možnostmi růstu
nových členských států mělo stát hlavním
hnacím prvkem rozvoje v rozšířené EU“.
Formální přijetí nových programů následuje
po dohodě o jejich obsahu, které bylo dosaženo již před
koncem roku 2003. Dnešní den je významný pro jejich
formální schválení po přistoupení deseti
členských států 1. května 2004. Programy
podpoří projekty hospodářského a sociálního
rozvoje, které jsou přizpůsobeny konkrétním
podmínkám a prioritám jednotlivých členských
států. Zvláštní důraz se klade
na posílení schopností a možností
úřadů při provádění těchto
programů.
Bližší informace viz MEMO/04/156
