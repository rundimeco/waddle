<h1>
<a name="Heading4"></a><b>Evropska komisija si prizadeva za ribolovne
predpise, ki bi bili prijaznejši uporabnikom</b></h1>
<p><b><i>Evropska komisija je z današnjim sprejetjem Akcijskega načrta
za racionalizacijo in izboljšanje ribolovnih predpisov za obdobje
2006–2008 napravila nov velik korak v smeri poenostavitve ukrepov s
področja skupne ribiške politike (SRP). Načrt je del prizadevanj
Komisije za izboljšanje predpisov. Podrobni predlogi so bili pripravljeni
na podlagi sklepov Sveta za poenostavitev SRP ter obsežnega posvetovanja z
državami članicami in ribiško industrijo. Načrt opredeljuje
niz prednostnih pobud za naslednja tri leta, ki se nanašajo predvsem na dve
ključni področji – ohranjanje staležev in nadzor. To je
prvi takšen področni akcijski načrt, ki ga je sprejela Komisija,
in pomeni začetek konkretnega uresničevanja strategije poenostavitve
ne le na področju ribištva, ampak tudi evropskih pravnih aktov na
splošno.</i></b></p>
<p>„Ta akcijski načrt je nastal s pomočjo vseh zainteresiranih
strani, katerih cilj so jasnejši in enostavnejši ukrepi na
področju ribištva. Ukrepe, ki so lažje razumljivi, je lažje
uporabljati in spremljati, kar pomeni manj dela za vse udeležence. Ta
pobuda jasno odraža zavezanost Komisije za izboljšanje
predpisov,“ je dejal Joe Borg, evropski komisar za ribištvo in
pomorske zadeve. </p>
<p>Cilji poenostavitve SRP so: </p>
<ul>
<li>zagotoviti jasna in nedvoumna besedila predpisov; </li>
<li>zagotoviti ribičem in nacionalnim organom dostop do potrebnih
informacij v zgoščeni in razumljivi obliki;</li>
<li>zmanjšati delovno obremenitev za obe skupini zaradi nepotrebne
zapletenosti predpisov. </li></ul><p>Za izpolnitev teh ciljev in zaradi zaveze,
da bodo v prihodnje vsi novi pravni akti in instrumenti, ki so trenutno v
postopku presoje, izpolnjevali ta merila, je Komisija opredelila niz trenutno
veljavnih predpisov, ki jih je treba prednostno predelati in revidirati. To se
nanaša na predpise o: celotnih dovoljenih ulovih in kvotah ter ribolovnem
naporu; tehničnih ukrepih za zaščito ribjih mladic; zbiranju in
upravljanju podatkov; ukrepih spremljanja, vključno z
računalniškim sistemom spremljanja; obveznosti poročanja in
dovoljenjih za ribolov zunaj voda EU. S poudarkom na ohranjanju staležev in
nadzoru želi Komisija izboljšati delovne pogoje za ribiče in
javne uslužbence na področju ribištva ter s tem spodbuditi
učinkovito, smotrno in pregledno izvajanje skupne ribiške politike.
</p>
<p>Ta postopek poenostavitve in izboljšav poteka hkrati z zavezo Komisije
za izboljšanje posvetovanja z vsemi udeleženimi stranmi na
področju ribištva. V akcijski načrt je zato vključena
izrecna zaveza k zgodnejšemu in izčrpnejšemu posvetovanju z
udeleženimi stranmi ter njihovi večji vključenosti ne samo v
oblikovanje politike, ampak tudi v zagotavljanje, da so predvsem ribiči
seznanjeni z vsemi svojimi pravicami in obveznostmi. </p>
<p>Akcijski načrt nadalje potrjuje druge pobude, ki jih je nedavno
sprožila Komisija v okviru reforme SRP, kar vključuje: sprejetje
večletne strategije ohranjanja staležev; ciljno usmerjanje
instrumentov ohranjanja staležev po regiji ali ribji populaciji; večje
upoštevanje medsebojnih vplivov med ribolovom in okoljem pri raziskavah in
zbiranju podatkov in razširitev uporabe sodobnih tehnologij, vključno
s sistemi informacijske tehnologije, na spremljanje, nadzor in poročanje.
</p>
<p>Mnogi podrobni predlogi v načrtu izhajajo iz splošnih načel,
ki jih je Komisija že začela uresničevati v novih predpisih.
Predlog za celotne dovoljene ulove in kvote v letu 2006, ki veljajo za Baltsko
morje, je bil na primer ločen od predloga splošnih celotnih dovoljenih
ulovov in kvot, ki veljajo za druge vode Skupnosti, ter tako predložen
Svetu mesec dni pred siceršnjim datumom začetka postopka za
določitev letnih celotnih dovoljenih ulovov in kvot. Podobno tudi nedavni
predlog o tehničnih ukrepih za Baltsko morje ponazarja, kaj vse je
mogoče doseči v praksi, če se vse udeležene strani
prizadevajo za izvedbo poenostavitve. </p>
<p>Z akcijskim načrt za obdobje 2006–2008 je Komisija sebi in svojim
partnerjem postavila zahteven program dela za naslednja tri leta. Z njegovo
uresničitvijo bo napravljen velik korak v smeri skupne ribiške
politike, ki ni zgolj lažje razumljiva in izvedljiva, ampak se tudi bolj
približa uresničitvi svojega dvojnega cilja – donosni in
trajnostni evropski ribiški industriji, ki temelji na zdravem ribjem
staležu in morskem okolju.</p>

