<h1>
<a name="Heading4"></a><b>Komisjon avab uue portaali, mis
võimaldab laienenud Euroopa Liidu kodanikel saada paremat teavet oma
õiguste kohta.</b></h1>
<p><b><i>Euroopa Komisjon avas uue portaali “Dialoog kodanikega“ -
<a
href="/citizensrights/">http://europa.eu/citizensrights/</a>
- mis annab kodanikele 20 ametlikus keeles selget teavet nende õiguste
kohta ELi siseturul. Veebilehel on juhendid kümne ELi seadusvaldkonna kohta
ja 1300 erinevates keeltes trükitavat teabelehte praktiliste
nõuannetega. Kui kasutajad ei leia neid huvitavat teavet või kui neil
on küsimusi ELi poliitika eri tahkude kohta, saavad nad telefoni või
e-posti teel võtta ühendust veebilehel mainitud nõuande- ja
probleemilahendusteenistustega ning saada individuaalset abi 20
keeles.</i></b></p>
<p>Siseturu volinik Frits Bolkestein ütles: „Uus veebileht kasutab
moodsat tehnoloogiat, et anda inimestele sihipärast teavet, mis aitab neil
oma elu korraldada ja kasutada oma õigusi ELi siseturul - pole mõtet
„pommitada“ inimesi voldikutega, mis neid ei huvita. Kui
veebileheküljelt abi ei leia, võivad kasutajad pöörduda
inimese poole, kes räägib nende emakeelt. Nii näitab Komisjon oma
tahet aidata kodanikke, kes soovivad kasutada võimalusi, mida EL neile
pakub.“</p>
<p>Uus veebileht pakub juurdepääsu mitmetele juhenditele, mis
kirjeldavad ELis kehtivaid õigusi ja võimalusi. Juhendid
käsitlevad muuhulgas: elamist, töötamist, õppimist ja
reisimist teistes ELi riikides, kaupade ja teenuste ostmist ELis, võrdseid
võimalusi, andmekaitset ja piiriüleseid finantsteenuseid
käsitlevate vaidluste lahendamist. Veebilehel on ka 20 keeles
kokkuvõte ajutistest meetmetest, mis hõlmavad uutest liikmesriikidest
pärit töötajate vaba liikumist. Peatselt lisandub uut teavet.</p>
<p>Täpsema teabe saamiseks on veebilehel kõigi 15 „vana“
liikmesriigi kohta 1300 teabelehte inglise, prantsuse, saksa ja vastava
liikmesriigi keeles. Kasutajad valivad valdkonna, näiteks
tööhõive, tarbijakaitse või õppimine teises ELi
liikmesriigis ning seejärel täpsema teema, näiteks „kuidas
leida tööd“, „kuidas pangas arvet avada“ või
„kõrgharidus“ ja riigi, mis neile huvi pakub.
Veebilehekülg pakub teavet vastavate seaduste kohta Euroopa ja vastava
liikmesriigi tasandil ning annab nõu, milliseid praktilisi samme
astuda.</p>
<p>Lehekülg sisaldab kasulikke aadresse, telefoninumbreid ja
internetiaadresse vastavas liikmesriigis, et kasutajad saaksid saadud teabe
alusel kiiresti tegutseda. Veebilehel on samuti komisjoni teiste nõuande-
ja teabeteenistuste juurde juhatavad viidad:</p>
<ul>
<li>Europe Direct (<a
href="/rapid/pressReleasesAction.do?reference=IP/03/986&format=HTML&aged=1&language=EN&guiLanguage=en">IP/03/986</a>)
- mis vastab kõikidele ELi puudutavatele küsimustele, e-posti teel
või tasuta telefoninumbril (00 800 6789 10
11<sup><b><a name="fnB1" href="#fn1">[1]</a></b></sup>), mis kehtib kogu
Euroopas;</li>
<li>Kodanike nõuandeteenistus (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
mille õiguseksperdid pakuvad tasuta individuaalset nõustamist kodanike
praktiliste õiguste kohta ja soovitusi, kuhu pöörduda, et
kindlustada nendest õigustest kinnipidamine. Kasutajad saavad kaheksa
päeva jooksul vastuse oma emakeeles;</li>
<li>SOLVIT (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
mis läbi liikmesriikides asuvate keskuste võrgustiku abistab kodanikke
ja ettevõtteid juhul, kui liikmesriigi haldusasutused on ELi
õigusnorme valesti kohaldanud.</li></ul><p>Nimetatud teenistused on olemas
kõigis 25 liikmesriigis ja 20 ametlikus keeles. Koos portaaliga
„Dialoog kodanikega“ moodustavad nad integreeritud süsteemi,
mis võimaldab kasutajad kiiresti soovitud teabe juurde juhatada.</p>
<p>Töö uue portaali „Dialoog kodanikega“ arendamiseks
jätkub. Järk-järgult töötatakse koostöös
liikmesriikide pädevate asutustega välja teabelehed kümne uue
liikmesriigi kohta. </p>
<hr><p><sup><b><a name="fn1" href="#fnB1">[1]</a></b></sup> Mõningad
mobiilioperaatorid ei võimalda ligipääsu numbrile 00800 või
esitavad nende kõnede kohta arve. Mõningatel juhtudel võivad
kõned olla tasulised, kui helistatakse telefonikabiinist või
hotellist</p>


