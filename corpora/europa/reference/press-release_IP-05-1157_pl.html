<h1>
<a name="Heading4"></a><b>Ochrona środowiska: Komisja
</b><b>przeznacza 71 milionów EUR na wsparcie 89 projektów
innowacyjnych w 17 państwach </b></h1>
<p><b><i>Komisja Europejska zatwierdziła finansowanie 89 projektów
innowacyjnych w 17 państwach w ramach programu LIFE- Środowisko 2005.
Projekty te zademonstrują nowe metody i techniki rozwiązywania wielu
różnych problemów ochrony środowiska przyczyniając
się w ten sposób do poprawy środowiska naturalnego Europy.
Projekty prowadzone są przez „beneficjentów” lub
promotorów projektów, mających siedziby w Belgii, Danii, Estonii,
Finlandii, Francji, Niemczech, Grecji, na Węgrzech, w Irlandii, we
Włoszech, w Luksemburgu, Niderlandach, Portugalii, Rumunii, Hiszpanii,
Szwecji i Zjednoczonym Królestwie. Stanowią one inwestycję
sięgającą 220 milionów EUR, z czego UE zapewni 71
milionów EUR.</i></b></p>
<p>Komisarz Europejski Stravos Dimas odpowiedzialny za ochronę
środowiska powiedział: „Program LIFE-Środowisko" wspiera
rozwój coraz bardziej efektywnych i innowacyjnych technologii
rozwiązujących problemy ochrony środowiska.  Innowacje te
przyczyniają się również do osiągania przez UE
celów konkurencyjności i wzrostu.”</p>
<p>W tym roku Komisja otrzymała 534 wnioski o finansowanie w ramach
programu LIFE- Środowisko od wielu różnych organizacji
publicznych i prywatnych. Komisja dokonała wyboru 89 spośród tych
projektów, z których wszystkie będą wykorzystywać
nowatorskie technologie do rozwiązywania problemów ochrony
środowiska.</p>
<p>W tym roku na pierwszym miejscu pod względem liczby wybranych
projektów (31) oraz pod względem przyznanych funduszy UE (27
milionów EUR, co stanowi 39 % całości funduszy) znalazła
się gospodarka odpadami.  Drugim co do popularności tematem
obejmującym 22 projekty (17 mln EUR) jest minimalizowanie wpływu
działalności gospodarczej na środowisko. Prawie jedna piąta
współfinansowania UE (14 mln EUR) będzie przeznaczona na 17
projektów dotyczących zrównoważonej gospodarki wód
gruntowych i powierzchniowych. Dwanaście projektów dotyczących
zrównoważonego gospodarowania i planowania przestrzennego, podzieli
między siebie około 9 mln EUR (tj. 10 %) dostępnych funduszy UE.
Wreszcie, siedem projektów dotyczy ograniczenia oddziaływania na
środowisko produktów i usług (5 mln EUR). </p>
<p><b>Program LIFE</b></p>
<p>LIFE jest instrumentem finansowym UE wspierającym projekty z zakresu
ochrony środowiska i przyrody w całej UE, jak również w
niektórych państwach przystępujących do UE,
kandydujących oraz sąsiadujących. Ma on na celu przyczynić
się do rozwoju i wdrażania polityki ochrony środowiska UE poprzez
finansowanie konkretnych działań. Od 1992 r. LIFE
współfinansował około 2500 projektów,
przeznaczając na ochronę środowiska 1,5 mld EUR.</p>
<p>Program LIFE-Środowisko, finansujący innowacyjne projekty
pilotażowe i projekty demonstracyjne jest jednym z trzech tematycznych
części składowych programu LIFE.  Pozostałe dwie
części to LIFE Przyroda oraz LIFE Państwa trzecie.  LIFE Przyroda
kładzie nacisk na udział we wdrażaniu dyrektyw UE
dotyczących ochrony dzikiego ptactwa i siedlisk naturalnych, w
szczególności sieci obszarów objętych ochroną Natura
2000 ustanowionej dyrektywą dotyczącą ochrony siedlisk
naturalnych. LIFE Państwa trzecie pomaga państwom graniczącym z
Morzem Śródziemnym i Morzem Bałtyckim w rozbudowywaniu ich
zdolności ochrony środowiska naturalnego. Informacje na temat
projektów w ramach LIFE  Przyroda i LIFE Państwa trzecie
zawierają komunikaty prasowe <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
oraz <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a>.</p>
<p>Aktualny program LIFE  („LIFE III”) zakończy się pod
koniec 2006 r. Komisja przedstawiła wniosek w sprawie nowego programu
zatytułowanego „LIFE+” na lata 2007-2013 z budżetem w
wysokości 2,19 mld EUR. Wniosek jest obecnie przedmiotem dyskusji w Radzie
Ministrów i Parlamencie Europejskim. </p>
<p><b>Więcej informacji:</b></p>
<p>Zob. Załącznik zawierający podsumowanie 88 projektów
finansowanych w ramach LIFE- Środowisko. Bardziej szczegółowe
informacje można uzyskać na stronie:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
</p>
<p align="right"><b>ZAŁ&#260;CZNIK</b></p>
<p><b> Przegląd projektów LIFE-Środowisko 2005 według
państw</b></p>
<p><b>Belgia – 2 projekty</b></p>
<p>Oba projekty dotyczą <b>gospodarki zasobami wodnymi</b>. W pierwszym,
wdrożone zostaną wytyczne w sprawie najlepszych praktyk
zarządzania w dziedzinie bezpiecznego stosowania pestycydów w celu
ochrony przed zanieczyszczeniami wód powierzchniowych i gruntowych.</p>
<p>Drugi zademonstruje technikę znaną jako „wytrącanie
metali na miejscu” jako trwałe rozwiązanie
umożliwiające oczyszczanie wód gruntowych zanieczyszczonych
metalami nieżelaznymi.</p>
<p><a name="_Ref111348773"></a><b>Dania – 6 projektów</b></p>
<p>Dwa projekty dotyczą <b>gospodarki zasobami wodnymi</b> Jeden z nich ma
na celu obniżenie strat azotu i fosforu wywoływanych
działalnością rolną w dorzeczu Odense, zgodnie z celami
ramowej dyrektywy wodnej
UE<sup><b><a name="fnB1" href="#fn1">[1]</a></b></sup>.</p>
<p>Drugi dotyczy zintegrowanej ochrony wód gruntowych i powierzchniowych w
trzech regionach rolniczych środkowowschodniej Jutlandii. </p>
<p>Dwa projekty zmierzają do łagodzenia <b>oddziaływania na
środowisko naturalne działalności gospodarczej</b>. Pierwszy to
pilotażowe badanie testujące zastosowanie innowacyjnych
„bio-osłon” obniżających emisje gazów
cieplarnianych na wysypiskach.</p>
<p>Drugi zademonstruje korzyści środowiskowe, komercyjne i poprawy
bezpieczeństwa prototypowego systemu chłodniczego dla
supermarketów i podobnych zastosowań wykorzystujących jako
czynnik chłodniczy dwutlenek węgla.</p>
<p>W dziedzinie <b>gospodarki odpadami </b>jeden projekt ma na celu ponowne
wykorzystanie szlamu ściekowego pochodzącego ze spopielania w
produkcji betonu. Drugi przeprowadzi testy przydatności szlamu
ściekowego i kanalizacyjnego jako surowca do produkcji materiałów
izolacyjnych w fabrykach w Danii, Francji, Niemczech i Zjednoczonym
Królestwie. </p>
<p><b>Estonia – 1 projekt</b></p>
<p>Projekt ma na celu zminimalizowanie <b>oddziaływania na środowisko
naturalne działalności gospodarczej</b>. Zademonstruje, że
obornik można w pełni przetworzyć do produkcji energii i na
surowce wtórne (woda i nawóz), stosując nową
technologię, która obejmuje fermentację obornika, przetwarzanie
biogazów na „ekologiczną” energię i ciepło oraz
całkowite rozdzielenie składników nadających się i
nienadających się do recyklingu. </p>
<p><b>Finlandia – 2 projekty</b></p>
<p>Oba projekty dotyczą <b>gospodarki odpadami</b>. Jeden bada
możliwości recyklingu odpadów ze sprzętu elektrycznego i
elektronicznego, zgodnie z prawodawstwem
UE<sup><b><a name="fnB2" href="#fn2">[2]</a></b></sup>, zwracając
szczególną uwagę  na obszary wiejskie.</p>
<p>Drugi skierowany jest do gospodarstw domowych, szkół i
ośrodków opieki dziennej w Helsinkach i ma na celu zwiększenie
świadomości społecznej i zapewnienia nieprzekraczania poziomu
produkcji odpadów z 2003 r.</p>
<p><b>Francja – 11 projektów</b></p>
<p>Jeden <b>projekt</b> dotyczący <b>gospodarki wodnej</b> zmniejszy
zanieczyszczenie wody pochodzące z pestycydów poprzez poprawę
praktyk ochrony upraw dzięki lepszemu sterowaniu ilością
rozpryskiwanych pestycydów. Uzyskane doświadczenia zostaną
przekazane partnerom z Włoch i Hiszpanii.</p>
<p>Trzy projekty dotyczą <b>czystych technologii</b>. Jeden z nich
zademonstruje mechaniczne i przyjazne ekologicznie rozwiązanie alternatywne
w stosunku do chemicznego wytrawiania paneli o skomplikowanych kształtach
przeznaczonych dla przemysłu lotniczego i kosmicznego.</p>
<p>Drugi z nich zmierza do rozwinięcia czystej technologii, opartej na
elektro-flokulacji, w procesach wykańczania wyrobów
włókienniczych.</p>
<p>Ogólnym celem trzeciego projektu jest zmniejszenie o 30 % ilości
CO<sub>2 </sub>emitowanego w procesie suszenia produktów ceramicznych z
terakoty.</p>
<p>Sześć projektów dotyczy <b>gospodarki odpadami.</b> Pierwszy z
nich przyczyni się do zaprojektowania, rozwinięcia i sprawdzenia
innowacyjnych bezołowiowych przemysłowych linii montażowych i
zbada niezawodność stopów bezołowiowych zgodnie z
dyrektywą europejską w sprawie odpadów ze sprzętu
elektrycznego i elektronicznego<sup>2</sup><sub><b> </b></sub>i ograniczeń
stosowania substancji niebezpiecznych
(RoHS)<sup><b><a name="fnB3" href="#fn3">[3]</a></b></sup> w takim
sprzęcie. Drugi projekt stworzy proces zarządzania statkami
powietrznymi wycofanymi z eksploatacji. Mimo rosnącej liczby statków
powietrznych wycofywanych z eksploatacji (około 250 rocznie) nie istnieje
przyjęty proces wycofywania ich z eksploatacji w warunkach bezpiecznych i z
uwzględnieniem skutków ekologicznych. </p>
<p>Trzeci projekt zlokalizowany w departamencie Deux-Sèvres zachęca
ludność i podmioty gospodarcze do zmniejszania ilości
odpadów na wszystkich etapach cyklu konsumpcji.</p>
<p>Czwarty zademonstruje wykonalność techniczną wprowadzenia
technologii ultradźwiękowej w celu zmniejszenia ilości
wytwarzanego szlamu w oczyszczalni ścieków. </p>
<p>Piąty zademonstruje wykonalność innowacyjnej technologii w
recyklingu baterii litowo-jonowych stosowanych głównie w telefonach
komórkowych, komputerach przenośnych, aparatach fotograficznych,
zabawkach itp.</p>
<p>Szósty zastąpi ołów innym stopem w celu stworzenia
„ekologicznej” elektroniki do lotniczych i wojskowych systemów
łączności. Umożliwi to zgodność z dyrektywą
RoHS<sup>3</sup>, która zakazuje stosowania ołowiu w sprzęcie
elektronicznym od dnia 1 lipca 2006 r.</p>
<p>Ostatni z projektów francuskich dotyczy <b>zarządzania
jakością powietrza, </b>który proponuje zainstalowanie
próbnika powierza wykorzystującego nowe podejście do
monitorowania pyłków w powietrzu. Zamiast ilościowego badania
ziarnek pyłku pod względem ich morfologii zastosowany zostanie pomiar
komputerowy antygenowości/alergenności.</p>
<p><a name="_Hlt111348841"></a><a name="_Hlt111348842"></a><b>Niemcy – 6
projektów</b></p>
<p>Dwa projekty dotyczą <b>gospodarki wodnej.</b> Pierwszy wykorzysta
zintegrowane podejście do redukcji zanieczyszczeń rozproszonych
pochodzących z rolnictwa, wspierając ramową dyrektywę
wodną.</p>
<p>Drugi koncentruje się na usprawnieniach technologii oczyszczania
ścieków wykorzystując innowacyjną technologię
przekształcania składników organicznych osadu kanalizacyjnego w
formę rozpuszczalną, nadającą się do produkcji
biogazów. </p>
<p>Dwa projekty dotyczą czystych technologii zmierzających do
zmniejszenia <b>oddziaływania na środowisko naturalne
działalności gospodarczej</b>. Jeden z nich wykaże
techniczną i ekologiczną efektywność nowego nieorganicznego
spoiwa zastosowanego w odlewaniu aluminiowych bloków silnika. Proces ten
powinien obniżyć do około 30 % koszty energii i znacznie
ograniczyć odpady.</p>
<p>Drugi z nich dotyczy wstępnej obróbki wełny w produkcji
przędzy. Głównym celem jest wyeliminowanie emisji
pochłanialnych halogenków organicznych (AOX) i znaczne obniżenie
ilości wykorzystywanych chemikaliów w procesie czyszczenia dzięki
stałemu procesowi wstępnej obróbki plazmowej.</p>
<p>Jeden projekt poświęcony jest <b>gospodarce odpadami </b>i
zapobieganiu zanieczyszczaniu poprzez zorganizowanie programu szkoleniowego na
temat spawania bezołowiowego w branży elektronicznej w Europie. </p>
<p>Szósty projekt ma na celu obniżenie <b>oddziaływania na
środowisko naturalne </b>w przemyśle stalowym, gdzie obecnie stosuje
się niebezpieczne kwasy do usuwania zgorzelin z blach walcowanych na zimno.
Zastosowany zostanie nowy proces bez wykorzystywania chemikaliów w oparciu
o technologię wysokopróżniową.</p>
<p><b>Grecja – 4 projekty</b></p>
<p>Pierwszy projekt dotyczący <b>zagospodarowania i planowania
przestrzennego</b> wprowadza podejście polegające na szerokim udziale
w ambitnym planie regeneracji społecznej i środowiskowej obszarów
miejskich Zatoki Elefsina do 2020 r. </p>
<p>Drugi dotyczący <b>zarządzania jakością powietrza</b> ma
na celu stworzenie zintegrowanego systemu oceny, monitoringu i zarządzania
zanieczyszczeniem powietrza w prefekturze Kozani (Zachodnia Macedonia), gdzie
usytuowana jest największa w kraju elektrownia napędzana lignitem.</p>
<p>Trzeci odnosi się do <b>wpływu produktów i usług na
środowisko</b> i będzie wdrażał koncepcję
zrównoważonego budownictwa poprzez podejście zintegrowanej
polityki produktu obejmującej wszystkie zainteresowane strony. </p>
<p>Ostatni projekt zajmuje się <b>gospodarką wodną
</b>tworząc<b> </b>instrumentarium technologii przyjaznych dla
środowiska w celu minimalizacji zanieczyszczeń niepunktowych
pochodzących z gruntów rolnych. Technologie te zostaną
zintegrowane w planie zagospodarowania dorzecza rzeki Evrotas i stref
przybrzeżnych.</p>
<p><b>Węgry – 1 projekt</b></p>
<p>Projekt dotyczący <b>gospodarki wodnej </b>ocenia skalę
skażenia arsenem w wodach gruntowych w południowej części
Węgier. Stworzy on pilotażowy plan gospodarki wodnej,
wprowadzający nową technologię usuwania arsenu.</p>
<p><b>Irlandia – 2 projekty</b></p>
<p>Oba projekty dotyczą <b>gospodarki odpadami.</b> Jeden opracuje
narzędzie do demonstracji projektowania części i
podzespołów w sektorze samochodowym, które uwzględnia wymogi
zgodności z prawodawstwem  w dziedzinie ochrony środowiska, w
szczególności dyrektywę w sprawie pojazdów wycofanych z
eksploatacji<sup><b><a name="fnB4" href="#fn4">[4]</a></b></sup>.</p>
<p>Drugi zademonstruje korzyści dla środowiska naturalnego i
konkurencyjności wynikające z ponownego wykorzystania do wyrobu bloku
palet materiałów odpadowych pochodzących z opon w
połączeniu z odpadami tartacznymi i wiórami z wyrzucanych palet .
</p>
<p><b>Włochy – 15 projektów</b></p>
<p>Pięć projektów ma na celu <b>minimalizację
oddziaływania na środowisko działalności gospodarczej
</b>poprzez zmniejszanie emisji gazów cieplarnianych i rozwinięcie
najlepszych dostępnych technik (BAT). Pierwszy z nich zademonstruje
wytwarzania energii dzięki nowej technologii produkcji biokompozytu
węglowego z biomasy. </p>
<p>Drugi przetestuje techniki wyłapywania emisji dwutlenku węgla z
miejskich wysypisk odpadów stałych w celu rozszerzenia stosowania tego
procesu. </p>
<p>Trzeci zademonstruje jak kontrolować wilgotność powietrza w
warunkach ciśnienia atmosferycznego bez schładzania, techniką,
która znacznie ogranicza zużycie energii w sprzęcie
chłodniczym stosowanym w wielu branżach przemysłu.</p>
<p>Czwarty dotyczy odzyskiwania i ponownego wykorzystania odpadów z
procesów garbarskich poprzez oczyszczenie i ponowne wykorzystanie
ścieków i ekstrakcję przydatnych substancji.</p>
<p>Piąty oceni możliwość zastosowania właściwych
technik BAT w małych i średnich przedsiębiorstwach przemysłu
włókienniczego poprzez budowę instalacji pokazowych.</p>
<p>Dwa następne projekty mają na celu <b>ograniczenie
oddziaływania produktów i usług na środowisko naturalne.
</b> Pierwszy z nich ma na celu eliminację stosowania substancji
niebezpiecznych przy nakładaniu dekoracji i wzorów na przedmiotach
ceramicznych.</p>
<p>Drugi stworzy techniki wykrywania i monitoringu skażenia produktami GMO
w produkcji rolnej i określi normy rozdziału i zachowania
czystości produktów niezawierających GMO w łańcuchu
zaopatrzenia i produkcji żywności.</p>
<p>Trzy projekty dotyczą <b>zrównoważonej gospodarki i planowania
przestrzennego.</b> Pierwszy z nich łączy system zarządzania
środowiskiem i audytu środowiskowego (EMAS) z innymi ekologicznymi
systemami zarządzania w celu uzyskania podejścia zintegrowanego w
zarządzaniu środowiskiem w czterech miastach pilotażowych.</p>
<p>Dwa kolejne stworzą przyjazne dla środowiska systemy transportu,
jeden dzięki ustanowieniu przyjaznego ekologicznie centrum dystrybucji
towarów w historycznym centrum Lucca, drugi przez opracowanie narzędzi
zintegrowanego planowania i kontroli towarów w obszarach miejskich.</p>
<p>Dwa projekty mają na celu poprawę <b>gospodarki wodnej</b> poprzez
opracowanie nowych technologii oczyszczania wody. Jeden projekt przewiduje
budowę prototypu w celu zademonstrowania nowej przyjaznej ekologicznie
metody oczyszczania ścieków.</p>
<p>Drugi dotyczy oczyszczania ścieków burzowych zanim dotrą do
zbiorników ściekowych, rzek i portów. </p>
<p>Ostatnie trzy projekty dotyczą <b>gospodarki odpadami.</b>  Dwa
dotyczą przeróbki osadów powstających w branży
wyrobów ceramicznych i z marmuru.</p>
<p>Trzeci ma na celu dopracowanie i rozszerzenie wyników projektu
poprzedniego programu LIFE-Środowisko, który dotyczył recyklingu
ścieków olejarni.  </p>
<p><b>Luksemburg – 1 projekt</b></p>
<p>Projekt wdroży nowy system suszenia paneli na bazie drewna,
zapewniający znaczne obniżenie emisji lotnych związków
organicznych, CO<sub>2</sub> oraz tlenku węgla w ich produkcji i podczas
ich wykorzystania.</p>
<p><b>Niderlandy – 7 projektów</b></p>
<p>Trzy projekty holenderskie dotyczą <b>gospodarki odpadami</b>. Pierwszy
z nich przetestuje technologię blanszowania w zamkniętym obiegu,
która jest techniką bardziej przyjazną ekologicznie niż
blanszowanie gorącą wodą,  powszechnie wykorzystywane w produkcji
wyrobów ziemniaczanych. </p>
<p>Drugi przewiduje przetwarzanie popiołu opadowego pochodzącego ze
spopielania odpadów w surowiec wtórny wysokiej jakości,
który łatwo znajdzie zbyt w branżach produkcji betonu,
cegieł silikatowych i w metalurgii.</p>
<p>Trzeci zademonstruje wykonalność recyklingu izolacji starych
pokryć dachowych wykonanych z bitumu. </p>
<p>Czwarty projekt dotyczy <b>zrównoważonego rozwoju obszarów
miejskich</b> i ma na celu zmniejszenie hałasu i pochodnych
uciążliwości o co najmniej 25 % wokół
przemysłowych obszarów portowych dzięki wykorzystaniu map
hałasu i systemu zarządzania oraz odpowiednich wskazówek
dotyczących dobrych praktyk, zgodnie z dyrektywą w sprawie
hałasu<sup><b><a name="fnB5" href="#fn5">[5]</a></b></sup>.</p>
<p>Piąty dotyczy <b>ograniczenia oddziaływania na środowisko
naturalne</b> linii wysokiego napięcia. Przewiduje on budowę nowego
typu linii zasilającej wysokiego napięcia o zmniejszonym polu
magnetycznym. </p>
<p>Szósty dotyczy zmniejszenia <b>emisji gazów cieplarnianych, </b>w
tym przypadku</p>
<p>wodorofluorowęglowodorów (HFC) z lodówek dzięki
zastosowaniu systemów chłodniczych na bazie CO<sub>2</sub>. </p>
<p>Ostatni projekt dotyczy zrównoważonej <b>gospodarki wodnej, </b>w
szczególności w sektorze ogrodnictwa. W znacznym stopniu ograniczy on
potrzebę stosowania pestycydów  w odniesieniu do roślin
dzięki systemowi monitoringu upraw.</p>
<p>Portugalia – 2 projekty</p>
<p>Oba projekty dotyczą <b>gospodarki odpadami.</b> Pierwszy przewiduje
zwiększenie stopnia recyklingu plastików mieszanych, gumy i
kartonów do napojów w celu zaprojektowania nowych produktów do
stosowania na drogach.</p>
<p>Drugi ma na celu ponowne wykorzystanie oleju do smażenia w produkcji
biopaliw wysokoprężnych dla floty pojazdów miejskich w Oeiras.
</p>
<p><b>Rumunia – 1 projekt</b></p>
<p>W Rumunii projekt <b>zarządzania jakością powietrza
</b>wskaże źródła zanieczyszczenia w i wokół
Bukaresztu i zapewni władzom i społeczeństwu informacje na temat
poziomu zanieczyszczeń. </p>
<p><b>Hiszpania – 16 projektów</b></p>
<p>Trzy projekty dotyczą <b>gospodarki wodnej</b> Pierwszy zdefiniuje
zintegrowany model zarządzania dla odpadów płynnych w branży
galwanizacyjnej. </p>
<p>Drugi stworzy połączone techniki nawadniania i nawożenia w
celu zmniejszenia zanieczyszczenia gruntów i wód gruntowych i poprawy
produktywności.</p>
<p>Trzeci zademonstruje zastosowanie automatycznego systemu nawadniania w gminie
El Vicaro (Guadiana).</p>
<p>Trzy projekty dotyczą <b>gospodarki i planowania przestrzennego.</b>
Pierwszy ma na celu promowanie stałej mobilności w sześciu
ośrodkach przemysłowych poprzez ustanowienie mechanizmów
zarządzania i promowanie transportu publicznego, korzystania z rowerów
i wspólnego wykorzystania samochodów.</p>
<p>Drugi dotyczy ochrony gleby w obszarach śródziemnomorskich o
wysokim stopniu erozji. Zademonstruje on korzyści z uprawy nowych odmian
migdałowców odpornych na surowe warunki.</p>
<p>Trzeci przewiduje zdefiniowanie zrównoważonego systemu
zarządzania górskiej uprawy winorośli w celu zmniejszenia
oddziaływania tej działalności na krajobraz, glebę i zasoby
wodne.</p>
<p>Cztery projekty dotyczą <b>czystych technologii.</b> Pierwszy z nich
dzięki zastosowaniu ozonu zamiast tradycyjnych chemicznych
środków do dezynfekcji zmniejszy oddziaływanie fabryk
przetwórstwa spożywczego na środowisko naturalne podczas mycia,
które zwykle pochłania duże ilości wody i wytwarza bardzo
zanieczyszczone ścieki.</p>
<p>Drugi zademonstruje możliwości techniczne, ekonomiczne i
środowiskowe odzysku energii z biogazów na wysypiskach dzięki
wykorzystaniu mikroturbin i biologicznego usuwania siarkowodoru i siloksanu.</p>
<p>Trzeci pozwoli zbudować pilotażowe urządzenie
zmniejszające emisje do atmosfery lotnych związków organicznych
(VOC). System ten przeznaczony dla zakładu stosującego rozpuszczalniki
do obróbki powierzchniowej pozwoli na zmniejszenie poziomu wyemitowanego
VOC do jednej piątej poziomu ustalonego w dyrektywie w sprawie
VOC<sup><b><a name="fnB6" href="#fn6">[6]</a></b></sup>.</p>
<p>Czwarty projekt zademonstruje, że energię słoneczną
można skutecznie gromadzić w postaci wodoru do dalszego wykorzystania
w silnikach o napędzie elektrycznym, do oświetlenia i do
chłodzenia. </p>
<p>Sześć projektów dotyczy <b>gospodarki odpadami.</b> Pierwszy z
nich zmniejszy oddziaływanie na środowisko obornika pochodzącego
z chlewni w regionie Los Serranos w Walencji. Do degradacji odpadów i
transformacji na nawozy organiczne wykorzystane zostaną owady.</p>
<p>Drugi projekt ma na celu zmniejszenie ilości odpadów w branży
włókienniczej dzięki ustanowieniu wspólnej procedury
gospodarki odpadami.</p>
<p>Trzeci stworzy pilotażowy zakład w mieście Baena (Andaluzja)
do przetwarzania ścieków wytworzonych w procesie produkcji oliwy z
oliwek na wartościowe produkty uboczne.  </p>
<p>Czwarty projekt zmniejszy oddziaływanie na środowisko naturalne
szlamu wytworzonego przez oczyszczalnie ścieków dzięki
właściwym technikom zarządzania i recyklingu.</p>
<p>Piąty ma na celu zminimalizowanie negatywnego oddziaływania na
środowisko odpadów wytworzonych przez branżę
rybołówstwa zalecając skuteczne zintegrowane praktyki w
gospodarce i przetwarzaniu odpadów poprzez recykling i zmniejszenie
ilości odpadów wytwarzanych w tym sektorze.</p>
<p>Ostatni projekt zademonstruje wykonalność techniczną i
ekonomiczną nowego wysocewydajnego procesu odzysku stopów metali o
wysokiej czystości (&gt;90 %).       Proces ten stosowany do oddzielania
żelaza, aluminium i metali ciężkich z pojazdów wycofanych z
eksploatacji, pozwoli na ponowne wykorzystanie metali do nowych silników w
sektorze motoryzacyjnym.</p>
<p><b>Szwecja – 2 projekty</b></p>
<p>Te dwa projekty mają na celu łagodzenie <b>oddziaływania
działalności gospodarczej na środowisko naturalne</b>.<b>
</b>Pierwszy zademonstruje innowacyjną technologię reaktora
ciągłego opartą na ART&reg; (Advanced Reactor Technology),
wykorzystywanej w zrównoważonej produkcji w sektorze chemicznym.  </p>
<p>Drugi obniży emisję gazów cieplarnianych dzięki
przetestowaniu i zademonstrowaniu wykorzystania eteru metylowego (DME) do
napędu pojazdów ciężkich. Produkcja paliwa DME prawie nie
wytwarza CO<sub>2</sub> i dlatego jest obiecującym rozwiązaniem
alternatywnym w stosunku do paliw uzyskiwanych z ropy naftowej.</p>
<p><b>Zjednoczone Królestwo – 10 projektów</b></p>
<p>Cztery projekty dotyczą <b>gospodarki odpadami</b>. Pierwszy z nich ma
na celu zademonstrowanie zastosowania zaawansowanej technologii ultrawysokiego
ciśnienia wody do odzyskiwania materiału z zużytych opon.</p>
<p>Drugi zademonstruje  innowacyjne technologie recyklingu odpadów
produkcji szkła, które obecnie nie nadają się do
wykorzystania w większości procesów produkcji szkła i
trafiają na wysypiska śmieci.</p>
<p>Projekt zapobiegania powstawaniu odpadów zademonstruje, że technika
znana jako hydroliza enzymatyczna jest bezpiecznym i przyjaznym ekologicznie
sposobem oczyszczania osadów ściekowych w celu ich ponownego
wykorzystania.</p>
<p>Czwarty projekt ma na celu zmniejszenie ilości wyrzucanych na wysypiska
niesterylnych odpadów szpitalnych i promowanie ich ponownego wykorzystania
jako surowce w produkcji wyrobów pochodzących z recyklingu.</p>
<p>Dwa projekty mają na celu złagodzenie <b>oddziaływania na
środowisko naturalne działalności gospodarczej</b>. Jeden z nich
zademonstruje skuteczność recyklingu wody przy wykorzystaniu nowego
reaktora do fermentacji tlenowej ścieków. </p>
<p>Drugi ma na celu ponowne zagospodarowanie terenów uzyskanych z
rozbiórki poprzez prowadzenie upraw przeznaczonych do produkcji biomasy,
odnowienie zniszczonych terenów oraz wytwarzania ciepła i energii z
odnawialnych źródeł energii.</p>
<p>Dwa projekty dotyczą <b>kwestii gospodarki wodnej.</b> Jeden z nich
zaprezentuje nową technologię przetwarzania, dzięki któremu
formaldehyd stosowany w produkcji klejów, wyrobów drewnianych,
konserwantów itp. jest zamieniany na nietoksyczne cukry. Celem jest
zmniejszenie o 100 % ilości formaldehydu w ściekach
wpływających do ujścia rzeki Severn.</p>
<p>Drugi projekt dotyczy poprawienia sytuacji zanieczyszczenia wód
powierzchniowych azotanami pochodzącymi z produkcji rolnej,
osiągając oszczędnymi sposobami obniżenie poziomu
skażenia azotanami o co najmniej 85 %. </p>
<p>Jeden projekt ma na celu zagospodarowanie i zarządzanie
<b>środowiskiem miejskim</b> wysokiej jakości dla korzystających
z rzecznego korytarza wodnego i innych zainteresowanych stron.</p>
<p>Ostatni projekt dotyczy <b>oddziaływania produktów i usług na
środowisko naturalne</b> i koncentruje się na potencjalnych
możliwościach integracji cieplarni z innymi budynkami np. budynkami
biurowymi. Zademonstruje on korzyści zaprojektowania, zbudowania i
zarządzania zrównoważonymi środowiskowo systemami
budynków i cieplarni, jak również zmniejszenie skutków dla
środowiska odbywającej się w nich produkcji ogrodniczej.</p>
<hr><p><sup><b><a name="fn1" href="#fnB1">[1]</a></b></sup> Dyrektywa 2000/60/WE
Parlamentu Europejskiego i Rady z dnia 23 października 200 r.
ustanawiająca ramy działań Wspólnoty w dziedzinie polityki
wodnej.</p>
<p><sup><b><a name="fn2" href="#fnB2">[2]</a></b></sup> Dyrektywa 2002/95/WE
Parlamentu Europejskiego i Rady z dnia 27 stycznia 2003 r. w sprawie
zużytego sprzętu elektrotechnicznego i elektronicznego.</p>
<p><sup><b><a name="fn3" href="#fnB3">[3]</a></b></sup> Dyrektywa 2002/95/WE
Parlamentu Europejskiego i Rady w sprawie ograniczenia stosowania
niektórych niebezpiecznych substancji w sprzęcie elektrycznym i
elektronicznym.</p>
<p><sup><b><a name="fn4" href="#fnB4">[4]</a></b></sup> Dyrektywa 2000/53/WE
Parlamentu Europejskiego i Rady z dnia 18 września 2000 r. w sprawie
pojazdów wycofanych z eksploatacji.</p>
<p><sup><b><a name="fn5" href="#fnB5">[5]</a></b></sup> Dyrektywa 2002/49/WE
Parlamentu Europejskiego i Rady z dnia 25 czerwca 2002 r. odnosząca
się do oceny i zarządzania poziomem hałasu w środowisku.</p>
<p><sup><b><a name="fn6" href="#fnB6">[6]</a></b></sup> Dyrektywa Rady
1999/13/WE z dnia 11 marca 1999 r. w sprawie ograniczenia emisji lotnych
związków organicznych spowodowanej użyciem organicznych
rozpuszczalników podczas niektórych czynności i w niektórych
urządzeniach.</p>


