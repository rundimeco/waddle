<h1>
<a name="Heading4"></a><b>Komisia spúšťa
internetovú stránku pre spotrebiteľov o cenách
mobilných roamingových služieb v Európe</b></h1>
<p><b><i>Európska komisia dnes spustila novú internetovú
stránku, ktorá má pomôcť spotrebiteľom, aby si
zabezpečili výhodnejšie ponuky v súvislosti
s používaním mobilných telefónov v
zahraničí. Na tento účel sú na internetovej
stránke uverejnené roamingové tarify prevádzkovateľov
mobilných telefónnych služieb vo všetkých 25
členských štátoch EÚ. Spustenie internetovej
stránky bolo ohlásené v júli, keď komisárka
Viviane Redingová upozornila na vysoké náklady
v súvislosti s používaním mobilných telefónov
v zahraničí a zdôraznila potrebu zabezpečiť
väčšiu transparentnosť v súvislosti
s takými poplatkami. Vďaka tejto internetovej stránke sa
má prostredníctvom tabuliek obsahujúcich ukážky
taríf, ako aj prostredníctvom priamych prepojení na stránky
prevádzkovateľov mobilných telefónnych služieb v
EÚ umožniť, aby si spotrebitelia vytvorili konkrétnu
predstavu o výške taríf, s ktorými by mali na
dovolenke počítať a návody a tipy, ako udržať ich
účty za medzinárodný roaming v rozumných medziach.
Od oznámenia o internetovej stránke pred začiatkom
tohtoročného leta sa objavili náznaky, že sa
začína rozvíjať hospodárska súťaž,
napríklad aj tým, že niektorí prevádzkovatelia
mobilných telefónnych služieb ponúkajú
špeciálne dovolenkové a iné ponuky s nižšími
tarifami.</i></b></p>
<p> Komisárka pre informačnú spoločnosť
a médiá Viviane Redingová uviedla, že „len dobre
informovaný spotrebiteľ je dobre vyzbrojeným
spotrebiteľom“. „V období, keď
v Európe badáme taký veľký pokrok
v iných telekomunikačných službách, sú
náklady za používanie našich mobilných telefónov
v zahraničí ťažko pochopiteľné. Preto je
cieľom Komisie poskytnúť spotrebiteľovi prostredníctvom
novej internetovej stránky, ktorá dnes bola predstavená,
informácie, aby sa na ich základe mohol rozhodnúť,
a zároveň posilniť konkurencieschopnosť
v odvetví a podporovať korektnejšiu
a prehľadnejšiu tvorbu cien.“ </p>
<p>Na novej internetovej stránke Komisie, ktorá bola dnes
spustená, nájdu spotrebitelia ukážku taríf pre
škálu destinácií od všetkých
prevádzkovateľov mobilných sietí vo všetkých 25
členských štátoch. Zároveň sa prostredníctvom
priamych prepojení na internetové stránky
o roamingových tarifách všetkých
prevádzkovateľov v EÚ, ako aj prostredníctvom
iných užitočných kontaktov na prístup
k ďalším informáciám z tejto internetovej
stránky, má spotrebiteľovi uľahčiť
vyhľadávanie podrobnejších informácií. Medzi
takéto informácie patria aj rady, ako získať
najvýhodnejšiu ponuku, a údaje o kontaktných miestach,
na ktoré je potrebné sa obrátiť v prípade
ťažkostí alebo sťažností. </p>
<p>Nie je ambíciou, aby nová internetová stránka Komisie pre
spotrebiteľov obsahovala niekoľko tisíc taríf platných
v EÚ, ale aby sa prostredníctvom nej praktickým
spôsobom poskytla rozsiahla vzorka taríf, na základe ktorej si
spotrebiteľ vytvorí jasnú predstavu o tarifách,
s ktorými by mal počítať pri cestách do
zahraničia v rámci Európy. Na internetovej stránke sa
uvádza stav cien za roamingové služby zo septembra roku 2005.
Internetová stránka sa bude aktualizovať každých
šesť mesiacov. </p>
<p>Táto iniciatíva Komisie sa ďalej rozvíja
prostredníctvom činnosti 25 vnútroštátnych
regulačných orgánov v oblasti telekomunikácií.
Vnútroštátne regulačné orgány v oblasti
telekomunikácií úzko spolupracujú s útvarmi
Komisie v otázke cien za roamingové služby
a nedávno ohlásili ďalšie kroky na dosiahnutie
transparentnosti cien za medzinárodné roamingové služby pod
záštitou skupiny európskych regulačných orgánov
(European Regulators Group – ERG), ktorej úlohou je
zabezpečovať konzistenciu právnej úpravy v rámci
Európy. Komisárka Redingová preto dnes spoločne
s riaditeľom dánskeho regulačného orgánu
v oblasti telekomunikácií a súčasným
predsedom ERG Jørgenom Abildom Andersenom predstavila novú
internetovú stránku Komisie. </p>
<p>Komisia očakáva, že spoločný účinok
týchto európskych a vnútroštátnych opatrení
podnieti prevádzkovateľov mobilných telefónnych
služieb, aby svojim zákazníkom ponúkali lepšie
a korektnejšie ceny. </p>
<p><b>Súvislosti: </b></p>
<p>„Medzinárodný roaming“ znamená, že
užívatelia mobilných telefónov môžu
používať svoje telefóny počas cestovania v
zahraničí. Užívatelia môžu telefonovať
a prijímať telefónne hovory s použitím
rovnakého telefónneho čísla ako doma. Na tento
účel musí prevádzkovateľ mobilnej telefónnej siete
uzavrieť medzinárodné roamingové dohody
s prevádzkovateľmi v iných krajinách.</p>
<p>Komisia začala v roku 2000 v tomto odvetví rozsiahly
protitrustový prieskum o úrovni maloobchodných
a veľkoobchodných cien za roamingové služby
v Európe, pretože má obavy, že tieto ceny sú
premrštené. Na základe prieskumu boli podľa noriem Zmluvy
o ES o zneužívaní dominantného postavenia na trhu
(článok 82) začaté samostatné protitrustové
konania proti prevádzkovateľom mobilných telefónnych
služieb v Nemecku a vo Veľkej Británii
z dôvodu premrštených veľkoobchodných cien za
medzinárodný roaming. V rámci týchto konaní, ktoré
stále prebiehajú, sa doteraz vydalo niekoľko vyhlásení
o námietkach (pozri <a
href="/rapid/pressReleasesAction.do?reference=IP/04/994&format=HTML&aged=1&language=EN&guiLanguage=en">IP/04/994</a>
a <a
href="/rapid/pressReleasesAction.do?reference=IP/05/161&format=HTML&aged=1&language=EN&guiLanguage=en">IP/05/161</a>).
Okrem toho Komisia od roku 2004 sleduje dve strategické aliancie
vytvorené na účely zlepšenia medzinárodných
roamingových služieb („Starmap" a „Freemove“), aby
zabezpečila, že dodržiavajú požiadavky noriem Zmluvy
o ES o reštriktívnych obchodných praktikách
(článok 81).</p>
<p>Zároveň s uvedenými konaniami sa Komisia zaoberá
otázkou maloobchodných cien za roamingové služby od decembra
2004, keď ERG - skupina vnútroštátnych regulačných
orgánov v oblasti telekomunikácií zriadená Komisiou s
cieľom pomáhať pri koordinácii regulácie v oblasti
elektronických komunikácií v EÚ - začala
koordinovaný prieskum medzinárodných roamingových
veľkoobchodných cien, ktoré si navzájom
účtujú prevádzkovatelia mobilných telefónnych
služieb (pozri <a
href="/rapid/pressReleasesAction.do?reference=IP/04/1458&format=HTML&aged=1&language=EN&guiLanguage=en">IP/04/1458</a>).</p>
<p>Tento prieskum pokračuje a od mája dosiahol novú
fázu. Vnútroštátne regulačné orgány sa na
stretnutí v máji dohodli na spoločnom postupe a
v súčasnosti sa zaoberajú analýzou
vnútroštátnych trhov. O plánovaných opatreniach
budú Komisiu včas informovať. „Maloobchodné ceny
sú v súčasnosti bez jasných dôvodov veľmi
vysoké“, znie jeden zo záverov ERG, pozri </p>
<p><a
href="http://erg.eu.int/doc/whatsnew/reg_intens_wrk_intl_roaming_mtg.pdf">http://erg.eu.int/doc/whatsnew/reg_intens_wrk_intl_roaming_mtg.pdf</a></p>
<p>V júli roku 2005 ohlásila komisárka Redingová svoj
úmysel spustiť internetovú stránku, prostredníctvom
ktorej by sa zabezpečila väčšia transparentnosť
spotrebiteľských cien v súvislosti
s medzinárodným roamingom (pozri <a
href="/rapid/pressReleasesAction.do?reference=IP/05/901&format=HTML&aged=0&language=EN&guiLanguage=en">IP/05/901</a>).
Táto internetová stránka predstavuje konkrétnu odpoveď
Európy na pretrvávajúce obavy, že ceny za
medzinárodné roamingové služby sú bezdôvodne
vysoké.  </p>
<p>Novú internetovú stránku Komisie určenú
spotrebiteľom a týkajúcu sa cien za roamingové
služby, je možné nájsť na:</p>
<p><a
href="http://ec.europa.eu/information_society/index_en.htm">http://ec.europa.eu/information_society/index_en.htm</a></p>
<p><a
href="http://ec.europa.eu/information_society/doc/factsheets/051-roaming.pdf">http://ec.europa.eu/information_society/doc/factsheets/051-roaming.pdf</a></p>
<p>Pozri tiež <a
href="/rapid/pressReleasesAction.do?reference=MEMO/05/247&format=HTML&aged=0&language=EN&guiLanguage=en">MEMO/05/247</a>.</p>

