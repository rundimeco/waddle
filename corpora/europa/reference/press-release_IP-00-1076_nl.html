<H3>
<P><B>Commissie koppelt goedkeuring overname Bestfoods door Unilever aan omvangrijk afstotingspakket </B></H3>
<P><I><B>De Europese Commissie heeft toestemming gegeven voor de overname van het Amerikaanse Bestfoods door het Engels/Nederlandse Unilever, nadat de partijen belangrijke concessies hadden gedaan om de concurrentiebezwaren weg te nemen. De activiteiten van de twee bedrijven op het gebied van de productie en distributie van levensmiddelen overlappen elkaar op een groot aantal nationale markten in de EER, zowel in de detailhandel als in de sector levensmiddelenverstrekking. Bij de overname zal een aantal merken worden afgestoten, zoals Lesieur, Royco en Oxo. Het afstotingspakket vertegenwoordigt een jaarlijkse detailhandelverkoop ter waarde van zo'n 500 miljoen euro.</B></I>
<P>Door de bij de Commissie aangemelde overname krijgt Unilever uitsluitende zeggenschap over Bestfoods en zouden volgens de oorspronkelijke aanmelding op bijna 150 verschillende nationale markten die verband houden met levensmiddelen overlappingen ontstaan. Belangrijke Unilever-merken in de levensmiddelenindustrie zijn  Lipton (thee), Magnum (ijs), Bertolli (olijfolie) en Becel (vetsmeersels). Bestfoods heeft in Europa Knorr als bekendste merk. 
<P>In de levensmiddelendetailhandel, waar supermarkten en detailhandelaren in levensmiddelen de belangrijkste klanten zijn, zou door de elkaar overlappende activiteiten van Unilever en Bestfoods de concurrentie in het gedrang kunnen komen op de markten voor instant en gewone gedroogde soep, gedroogde bijgerechten, koude sauzen, warme sauzen (vloeibaar en gedroogd), jam en andere culinaire producten zoals bouillon. Dat gold voor bijna alle EER-landen.
<P>In de sector levensmiddelenverstrekking zou de concentratie concurrentieproblemen hebben opgeleverd in de Noordse landen (op de markten voor gedroogde soep en warme sauzen in Finland, Zweden en Denemarken en op de markten voor bouillon in Zweden en Denemarken), in Ierland (op de markten voor gedroogde warme sauzen) en in het Verenigd Koninkrijk (voor gedroogde sauzen en bouillon). De sector levensmiddelenverstrekking omvat de verkoop van levensmiddelen aan verschillende maaltijdverstrekkende klanten zoals hotels, vrijetijdsclubs, cafés en restaurants.
<P>Om de bezwaren van de Commissie met betrekking tot de hierboven bedoelde markten weg te nemen, heeft Unilever toegezegd een aantal belangrijke merken, te weten Lesieur, Batchelors, McDonnells, Bla Band, Royco en Oxo, af te stoten, samen met de daardoor ondersteunde merken. Daarbij zullen alle producten die onder deze merken worden verkocht zowel in levensmiddelendetailhandel als in de levensmiddelenverstrekking worden afgestoten. Het afstotingspakket omvat tevens leveringsregelingen, productiefaciliteiten, een verkoopapparaat en de intellectuele eigendomsrechten die bij de verschillende bedrijven horen.
<P>Daarmee zijn de kopers ervan verzekerd dat zij met de hierboven bedoelde portfolio's niet alleen het bijbehorende marktaandeel verwerven, maar ook de volledige merkwaarde en de daaraan gekoppelde toegang tot de klant. Door de toezeggingen van Unilever kunnen de kopers, die door de Commissie moeten worden goedgekeurd, optreden als volwaarde concurrenten en op de markten waar de concurrentie anders mogelijk door de overname in het gedrang zou zijn gekomen, de samengaande bedrijven fel beconcurreren. Volgens Mario Monti, als Commissielid belast met het concurrentiebeleid, zal deze fusie leiden tot een grondige herstructurering van de Europese levensmiddelenindustrie, die veel efficiënter zal worden. Daarnaast heeft de heer Monti verklaard dat Unilever voldoende toezeggingen heeft gedaan om de bezwaren van de Commissie volledig weg te nemen en ervoor te zorgen dat de consument kan blijven profiteren van een onbelemmerde concurrentie op de betrokken markten.
