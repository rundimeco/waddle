<h1>
<a name="Heading4"></a><b>Węgorze:</b><b> Komisja proponuje
wprowadzenie sezonowego zawieszenia połowów węgorza do czasu
przyjęcia krajowych planów ochrony</b></h1>
<p><b><i>Wniosek przedłożony dzisiaj przez Komisję
Europejską będzie pierwszym krokiem w kierunku odnowienia znacznie
uszczuplonych zasobów węgorza w Europie. Wniosek przewiduje
opracowanie przez Państwa Członkowskie krajowych planów
zapewniających, że 40 % dorosłych węgorzy, które przy
braku połowów lub wpływu innej działalności
człowieka, migrują z rzek na terytoriach Państw
Członkowskich, będzie docierać do morza w celu odbycia
tarła. W związku z tym, że ostatnie wskaźniki młodych
ryb dołączających do zasobu odpowiadały zaledwie 1 %
poziomów historycznych, plany ochrony, które powinny zostać
wprowadzone w życie do lipca 2007 r., odgrywają kluczową
rolę w procesie odnawiania zasobów. Komisja proponuje wprowadzenie
zakazu połowów węgorza od 1 do 15 dnia każdego miesiąca
do czasu wdrożenia proponowanych planów. Wniosek jest wynikiem
zakrojonego na szeroką skalę procesu konsultacji z Państwami
Członkowskimi i zainteresowanymi stronami. Węgorze stanowią
przedmiot  zainteresowania większości Państw Członkowskich
ze względu na rybołówstwo profesjonalne i sportowe,
akwakulturę i związaną z nią działalność.
</i></b></p>
<p>„Dzisiejszy wniosek odzwierciedla rozległe konsultacje z
zainteresowanymi stronami oraz potrzebę podjęcia wspólnego
wysiłku w celu odnowienia zasobów węgorza.  Komisja proponuje
docelowy wskaźnik migracji, jednakże wybór środków
ochronnych leży w gestii Państw Członkowskich, które są
w stanie najlepiej dostosować je do lokalnych warunków”,
powiedział Joe Borg, komisarz ds. rybołówstwa i gospodarki
morskiej.</p>
<p><b>Proponowane środki:</b></p>
<ul>
<li>Zapewnienie powrotu dorosłych węgorzy do morza</li></ul><p>Krajowe
plany zarządzania będą musiały uporać się z
przyczynami uszczuplenia zasobów węgorza, spowodowanego
głównie przez prowadzenie połowów na
niezrównoważonym poziomie oraz wpływ innej działalności
człowieka na siedliska i szlaki migracyjne węgorzy.
Różnorodne czynniki, takie jak na przykład zanieczyszczenia czy
turbiny wodne, tamy i groble, również są przyczyną spadku
liczby węgorzy. Dlatego celem jest osiągnięcie wskaźnika
migracji dorosłego węgorza srebrzystego na poziomie 40 % liczby
węgorzy, które migrowałyby do morza w przypadku braku tych
czynników.</p>
<p>Każde Państwo Członkowskie musiałoby przygotować
własny plan zarządzania zasobami węgorza określający
proponowane środki dla zapewnienia wysokiego poziomu migracji oraz
monitorować ich wdrażanie. </p>
<p>Każdy plan zostałby poddany przeglądowi przez organ doradczy
Komisji jakim jest Komitet Naukowy, Techniczny i Ekonomiczny ds.
Rybołówstwa (STECF). Po zatwierdzeniu przez Komisję plany
obowiązywałyby od dnia 1 lipca 2007 r. Podczas opracowywania tych
planów będzie musiała zostać zapewniona koordynacja z
istniejącymi środkami i działaniami UE w zakresie ochrony
naturalnych siedlisk i dzikiej fauny oraz w zakresie polityki wodnej. W
przypadku dorzeczy rzek z zasobami węgorza rozciągających
się na terytorium więcej niż jednego Państwa
Członkowskiego, zainteresowane strony opracowywałyby wspólny plan
zarządzania. </p>
<ul>
<li>Comiesięczne zawieszenia</li></ul><p>Ze względu na pilną
konieczność poprawy wskaźnika przeżywalności
węgorzy Państwa Członkowskie musiałyby całkowicie
zakazać połowów węgorza od 1 do 15 dnia każdego
miesiąca do czasu zatwierdzenia przez Komisję krajowych planów
zarządzania i wprowadzenia ich w życie. W trakcie okresów
zawieszenia działalność połowowa mogłaby być
jednak kontynuowana pod warunkiem, że dane Państwo Członkowskie w
wiarygodny sposób wykaże, że obowiązujące w nim
środki odznaczają się podobną skutecznością i
zapewniają osiągnięcie wskaźnika migracji na poziomie 40 %.
Połowów narybku węgorza można byłoby w dalszym
ciągu dokonywać również w przypadku, jeżeli
węgorze są wykorzystywane do odtworzenia zasobów węgorza w
rzekach, a nie do celów akwakultury.</p>
<p><b>Przyszłe działania:</b></p>
<p>Komisja w niedługim czasie zaproponuje ustanowienie systemu odtworzenia
historii połowów w celu zapobiegania przypadkom naruszeń. Komisja
zamierza również zbadać środki zgodne z prawem handlowym,
zmierzające do zwiększenia ilości narybku węgorza
dostępnej w ramach środków poprawy stanu zasobów i
koniecznej do celów ochrony tych zasobów. Najpóźniej do
końca 2009 r. Państwa Członkowskie musiałyby zdać
sprawozdanie z monitorowania, skuteczności i rezultatów wprowadzonych
planów. Ze swojej strony Komisja przedłożyłaby sprawozdanie
dla Rady i Parlamentu Europejskiego z wyników tych planów. </p>
<p><b>Informacje ogólne:</b><br>Tarło węgorzy odbywa się w
Morzu Sargassowym w środkowo-zachodniej części Oceanu
Atlantyckiego. Larwy dryfują i wpływają do ujść rzek w
Europie i Ameryce Północnej, a następnie migrują w
górę rzeki aby tam spędzić większość swojego
życia. Najstarsze węgorze migrują z powrotem w dół
rzeki i przez Atlantyk aby odbyć tarło i umrzeć. Dlatego
środki ochronne muszą zostać skoordynowane między
państwami, na terytorium których występują węgorze, i
muszą objąć zarówno połowy węgorza, jak
również kwestie zarządzania rzekami, takie jak budowa tam i
przepławek dla ryb.</p>
<p>W ujściach rzek należy zapewnić odpowiednie zarządzanie
połowami narybku węgorza wykorzystywanego do hodowli w farmach rybnych
tak, aby pozostała ilość wystarczyła do zasiedlenia siedlisk
rzecznych. W górnym biegu rzeki nakład połowowy powinien
zostać ograniczony tak, aby do czasu rozpoczęcia migracji w celu
odbycia tarła umożliwić przeżycie wystarczającej liczby
węgorzy. Wreszcie, połowy węgorzy migrujących do morza
muszą zapewnić wystarczającej liczbie węgorzy
możliwość ucieczki i odbycia tarła.</p>

