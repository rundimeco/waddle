<h1>
<a name="Heading4"></a><b>Tbassir ekonomiku għar-Rebbiegħa
mill-Kummissjoni 2005-2006</b></h1>
<p><b><i>Wara t-tnaqqis fir-ritmu ta’ l-attività ekonomika fit-tieni
nofs tas-sena l-oħra, it-tkabbir ekonomiku fiż-żona ta’
l-Ewro u fl-UE mistenni jerġa’ jilħaq il-potenzjal tiegħu
matul l-2005, hekk kif id-domanda interna taqbad ir-ritmu. Kollox ma’
kollox, it-tkabbir fil-PGD huwa proġettat li jkun 1.6% fiż-żona
ta’ l-Ewro u 2.0% fl-UE (u 2.1% u 2.3% rispettivament fl-2006). It-tkattir
ta’ l-impjiegi mistenni li jiżdied, sew fiż-żona ta’
l-Ewro kif ukoll fl-UE, b’mod li jkun hemm ftit tat-tnaqqis
fil-qagħad fl-2006. Bl-istess mod, il-finanzi pubbliċi għandhom
jibqgħu prattikament fejn huma matul din is-sena, bi żbilanċ
ta’ 2.6% tal-PGD sew fiż-żona Ewro kif ukoll fl-UE.</i></b></p>
<p>L-ekonomija fiż-żona ta’ l-Ewro u fl-Unjoni Ewropea tal-15
kibret b’mod saħħtu bi 2% u bi 2.4% rispettivament fl-2004, biex
b'hekk baqa’ sejjer it-titjib li kien beda f'nofs l-2003 u li kien immexxi
l-aktar mill-attività qawwija fit-tkabbir ekonomiku u kummerċjali
madwar id-dinja. Iżda għalkemm huwa stmat li t-tkabbir
fil-kummerċ dinji laħaq il-quċċata fl-2004, il-prezz
taż-żejt dejjem tiela’ u s-saħħa ta’ l-Ewro
naqqsu xi ftit l-attività ekonomika fiż-żona ta' l-Ewro fit-tieni
nofs ta’ l-2004, u l-effetti baqgħu jinħassu fil-bidu ta’
l-2005.  </p>
<p>Il-Kummissjoni qed tbassar tkabbir medju fis-sena tal-PGD ta’ 1.6%
fiż-żona ta’ l-Ewro u 2.0% fl-UE fl-2005. L-attività
ekonomika mistennija li tillivella ruħha fl-2006, bi tkabbir medju
ta’ 2.1% fiż-żona ta' l-Ewro u 2.3% fl-UE. </p>
<p>It-tbassir għal din is-sena u għall-2006 jiddependi fuq domanda
interna aktar qawwija u, b'mod speċjali, żieda konsistenti
fl-investimenti. Il-konsum privat ukoll mistenni li jirkupra b’mod aktar
gradat tul il-perjodu tat-tbassir. Il-fatturi ewlenin wara dan it-tbassir
jinkludu t-tħaddim ta’ politika makro-ekonomika akkomodanti, pagi li
jinżammu moderati flimkien ma’ inflazzjoni baxxa, kundizzjonijiet
finanzjarji li jwieżnu, it-twessiegħ tal-marġini tal-profitti, u
progress f’riformi strutturali li jwasslu għall-kisba mill-ġdid
tal-fiduċja fost il-konsumaturi u l-intraprendituri.</p>
<p><b>3 miljun impjieg ġdid</b></p>
<p>Iċ-ċifri li jeżistu bħalissa juru li ż-żieda
fir-ritmu ekonomiku kellha sa issa impatt limitat fuq is-suq ta’
l-impjiegi. Dan, sa ċertu punt, huwa r-riżultat ta' reżistenza
akbar li dehret fit-tnaqqis ekonomiku ta’ qabel, meta ma kinux intilfu
impjiegi f'termini netti, u ż-żieda fil-qagħad kienet pjuttost
limitata meta mqabbla maċ-ċikli ta’ qabel. Madankollu,
it-tkattir totali ta’ l-impjiegi għandu jikber b’0.7% fl-2005 u
0.9% fl-2006, kontra stima ta’ 0.6% għall-2004. Dan mistenni
joħloq tlett miljun impjieg ġdid fl-UE tul l-2005-2006, iżda
jwassal għal biss tnaqqis ċkejken fil-qagħad, għal
ċifra ta’ 8.7% fl-2006. Dan jista’ jiġi spjegat in parti
bil-fatt li l-għadd ta’ nies lesti biex jaħdmu normalment
jikber, hekk kif it-titjib fis-sitwazzjoni ekonomika jressaq aktar nies lejn
is-suq tax-xogħol.</p>
<p>Il-Kummissjoni qed tbassar ukoll aktar titjib fil-finanzi pubbliċi
taż-żona ta’ l-Ewro bi żbilanċ medju li mistenni jkun
2.6% tal-PGD, kontra 2.7% fl-2004, ċifra li wkoll hija aħjar minn
tas-sena ta’ qabel (2.8%). Fl-UE kollha kemm hi, l-iżbilanċ
medju mistenni li jkun 2.6% fl-2006, l-istess bħal fl-2005. 
Iż-żewġ ċifri medji jaħbu differenzi pjuttost kbar bejn
pajjiż u ieħor ta’ l-UE, b’disa’ pajjiżi
jaqbżu l-valur ta’ referenza ta’ 3% fl-2004. Minn dawn
id-disgħa, ħamsa mistennija li jnaqqsu l-iżbilanċ
finanzjarju tagħhom b’mod sinifikanti din is-sena (jiġifieri
b’aktar minn nofs punt perċentwali tal-PGD). It-tbassir
tal-Kummissjoni dwar l-iżbilanċ finanzjarju għall-2006 huwa
msejjes fuq it-tkomplija tal-politika finanzjarja preżenti. </p>
<p>Il-Kummissjoni tara li t-tbassir tagħha għar-Rebbiegħa
għandu quddiemu għadd ta’ riskji negattivi, fosthom aktar
żidiet fil-prezz taż-żejt, tibdil diżordinat fir-rati
tal-kambju u fiduċja mtappna tal-konsumaturi li, jekk fil-fatt
isseħħ, ikollha effett negattiv fuq it-tkabbir fil-konsum privat u
tista' wkoll ittellef il-pjani għall-investiment. Fuq in-naħa
pożittiva, il-konsum privat jista' jaqbad ir-ritmu aktar malajr,
imsaħħaħ fost affarijiet oħra mill-impatt pożittiv
ta’ riformi strutturali.</p>
<p>Aktar dettalji dwar it-tbassir li jeżisti fuq l-Ekonomija Ewropea jinsab
fuq l-internet f’dan is-sit:</p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a></p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>

