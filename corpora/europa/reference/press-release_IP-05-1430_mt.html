<h1>
<a name="Heading4"></a><b>Il-President tal-Kummissjoni Ewropea Barroso
se jiftaħ konferenza internazzjonali dwar l-isfidi u l-opportunitajiet
ta’ Politika Marittima integrata ġdida fl-Unjoni
Ewropea</b></h1>
<p><b><i>Il-President tal-Kummissjoni Ewropea, José Manuel Barroso,
il-Kummissarju għas-Sajd u l-Affarijet Marittimi, Joe Borg, u l-Kummissarju
għall-Enerġija, Andris Pielbags se jieħdu sehem
f’konferenza ta’ jum dwar l-isfidi u l-opportunitajiet ta’
Politika Marittima integrata, li se ssir għada fi Brussell. Se jkun hemm
‘il fuq minn 250 parteċipant, fosthom erba’ ministri, li se
jagħtu daqqa t’ għajn lill-kwistjonijiet ewlenin ta’
politika marittima li tħaddan lill-UE kollha kemm hi mill-perpsettiva
ta’ l-Istati Membri, ta’ l-industrija marittima u ta’
organizzazzjonijiet mhux governattivi f’termini ekonomiċi,
xjentifiċi, ambjentali u soċjali. Dan huwa wieħed mill-ewwel
avvenimenti ewlenin kbar organizzati fit-tħejjija
għall-pubblikazzjoni, fir-Rebbiegħa li ġejja, ta’ </i>Green
Paper<i> maħsuba biex tniedi dibattitu estensiv madwar l-UE dwar
l-aħjar mod ta' kif wieħed jista' jottimizza s-sinerġiji bejn
l-attivitajiet fuq il-baħar u jkabbar il-potenzjal ekonomiku u soċjali
tagħhom filwaqt li jħares l-ambjent tal-baħar. Involviment
estensiv tal-partijiet interessati ġie mqiegħed fil-qalba ta’
din il-politika ġdida kif imfisser fil-Komunikazzjoni tal-Kummissjoni
bit-titlu “Lejn politika marittima għall-ġejjieni
għall-Unjoni: Viżjoni Ewropea għall-oċeani u
l-ibħra”, imressqa Marzu li għadda (Ara <a
href="/rapid/pressReleasesAction.do?reference=IP/05/231&format=HTML&aged=1&language=EN&guiLanguage=fr">IP/05/231</a>)</i></b></p>
<p>Huwa u jfisser il-ħtieġa ta’ politika marittima integrata,
il-President Barroso qal : “Ħloqt portafoll dwar il-Politika
Marittima fil-Kummissjoni tiegħi u staqsejt lill-Kummissarju Borg biex
joħroġ b’Politika Marittima integrata. It-tmexxija ta’
l-ibħra u r-rwol tagħhom għall-umanità huma kruċjali u
l-politika varja tagħna dwar il-baħar m’għandhiex tkun
konfliġġenti. Neħtieġu kooperazzjoni, koordinazzjoni u
konsistenza akbar. Huwa preċiżament dak li Politika Marittima
tista’ tagħtina”. </p>
<p>Fid-diskors tiegħu, il-Kummissarju Borg se jfisser l-opportunitajiet
offruti minn politika marittima soda. Qal: “Irridu niżguraw li
Politika Marittima tkun waħda li tintroduċi proċess ta’
teħid tad-deċiżjonijiet li jikkonċilja l-interessi
konfliġġenti fiż-żoni tal-baħar u ta’ max-xtut
sabiex jinħoloq ambjent li jħeġġeġ l-investimenti
finanzjarji u l-iżvilupp ta’ attivitajiet ekonomiċi sostenibbli.
Id-diskussjonijiet bħal dawk li se jseħħu għada
jgħinuna nagħmlu l-progress f’din id-direzzjoni.”</p>
<p>Politika Marittima tkun tista’ tottimizza l-potenzjal ta’
l-enerġija li tista’ tinġib mill-baħar, qal il-Kummissarju
Pielbags. “L-enerġija għandha rwol ekonomiku u soċjali
importanti fis-settur marittimu u għalhekk ħaqqha attenzjoni
speċifika”.</p>
<p>Taħt it-tmexxija tal-President Barroso, l-attenzjoni qed tintefa’
fuq il-potenzjal ta’ l-ibħra u ta’ l-oċeani
għat-tkabbir ekonomiku sostenibbli fl-Unjoni Ewropea. Sabiex nisfruttaw dan
il-potenzjal, il-mixja lejn politika marittima integrata ġdida saret
waħda mill-għanijiet strateġiċi tal-Kummissjoni
għall-2005-2009. L-ewwel pass f’din id-direzzjoni huwa
t-tħejjija ta' <i>Green Paper</i> minn Grupp ta’ Ħidma ta’
Kummissarji responsabbli għall-attivitajiet settorjali marbuta
mal-baħar u ppresjedut mill-Kummissarju Borg bħala punt ta’ tluq
għat-tnedija ta’ konsultazzjonijiet estensivi mal-partijiet
interessati dwar Politika Marittima ġejjiena għall-Unjoni.  </p>
<p>Fil-Komunikazzjoni tagħha ta’ Marzu, il-Kummissjoni spjegat li
huwa diġà sostanzjali l-kontribut mill-baħar
għall-għixien u l-benessri tagħna daqs kemm hu l-potenzjal
għat-tkabbir ekonomiku. L-isfida hija li nottimizzaw l-attivitajiet
marittimi tagħna ta’ issa u tal-ġejjieni b’mod
sostenibbli. Politika Marittima ħolistika u integrata tista’
tgħin biex teħles il-potenzjal konsiderevoli li jeżisti
għat-tkabbir ekonomiku filwaqt li tiżgura l-ħarsien ta’
l-ambjent tal-baħar. Dawn l-għanijiet jidħlu għal kollox
fl-istrateġija ta' Liżbona dwar it-tkabbir ekonomiku sostenibbli u
l-impjiegi. </p>
<p>Il-mixja lejn strateġija ħolistika għall-baħar, tendenza
li qed tikber madwar id-dinja, hija, madankollu, punt ta’ tluq ġdid
għall-Kummissjoni. Huwa għalhekk li diġà daħlet
għall-konsultazzjoni mal-partijiet interessanti kollha possibbli sabiex
tħejji l-<i>Green Paper</i> tagħha b'mod trasparenti ħafna.
L-istrateġija trans-settorjali u interdixxipplinari hija kruċjali biex
jirnexxi l-proċess, bħal ma hija d-dimensjoni internazzjonali
minħabba li s-sostenibbiltà ta’ kull attività marittima
tiddependi fuq l-aderenza internazzjonali ma’ miżuri li hemm qbil
dwarhom.</p>
<p>L-ewwel diskussjoni fi ħdan l-InterGrupp għall-Iżvilupp
Sostenibbli diġà seħħet fil-Parlament Ewropew
f’Settembru li għadda. Twaqqaf ukoll Grupp ta’ Esperti
mill-Istati Membri dwar l-Affarijiet Marittimi, li kellu wkoll l-ewwel
laqgħa tiegħu f’Settembru li għadda. Se jkun hemm aktar
laqgħat ta’ dawn il-gruppi.</p>
<p>Minbarra Joe Borg, il-membri tal-Grupp ta’ Ħidma huma
l-Kummissarji responsabbli għal : l-Industrija –
il-Viċi-President Verheugen; it-Trasport – il-Viċi-President
Barrot; l-Ambjent – il-Kummissarju Dimas; il-Politika Reġjonali
– il-Kummissarju Hübner; l-Enerġija– il-Kummissarju
Piebalgs; u r-Riċerka – il-Kummissarju Potócnik.   </p>
<p>Il-baħar huwa importanti ħafna għall-Unjoni. Għoxrin Stat
Membru għandhom kosta li tinfirex għal kważi 70,000 km.
Kważi nofs il-popolazzjoni ta' l-UE tgħix inqas minn 50 km mill-kosta.
Ir-reġjuni marittimi ta’ l-UE tal-15 il-Stat Membru kienu
ġà jagħmlu għal 40% tal-Prodott Gross Nazzjonali ta’
l-UE. <br>Aktar tagħrif: </p>
<p><a
href="http://ec.europa.eu/fisheries/maritime/index_en.htm">http://ec.europa.eu/fisheries/maritime/index_en.htm</a><br>Il-Konferenza
ta’ Għada: </p>
<p><a
href="http://www.mareforum.com/new_european_maritime_policy.htm">http://www.mareforum.com/new_european_maritime_policy.htm</a></p>

