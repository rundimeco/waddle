<h1>
<a name="Heading4"></a><b>Gépkocsiadó:
kötelezettségszegési eljárás Magyarország
ellen</b></h1>
<p><b><i>A Bizottság úgy határozott, hogy hivatalosan
felszólítja Magyarországot arra, hogy számoljon be a
Magyarországon alkalmazott adózási szabályokról a
más tagállamokból Magyarországra behozott használt
gépkocsikra vonatkozóan. A szabályokat jelenleg a tagállam
oly módon alkalmazza, hogy az sérti az EK-Szerződésnek a
hazai és más tagállamokból származó termékek
egyenlő bánásmódjáról szóló
rendelkezéseit. Magyarországot „hivatalos figyelmeztető
levélben” szólítják fel, ami az EK-Szerződés
226. cikkében előírt kötelezettségszegési
eljárás első szakasza. Ha a Bizottság a
tagállamtól nem kap kielégítő választ,
továbbléphet a fent említett eljárás második
szakaszára, és végül az ügyet a Bíróság
elé viheti. </i></b></p>
<p>„A tagállamoknak jogukban áll regisztrációs
adót bevezetni a gépjárművekre, illetve növelhetik az
adó mértékét." – mondta Kovács László,
az EU adózási és vámuniós biztosa. „Tiszteletben
kell azonban tartaniuk a Szerződésben foglaltak szerint a hazai
és EU-termék közötti
megkülönböztetésmentességi elvet, valamint a
másodlagos közösségi jogot.”</p>
<p>A magyar jogszabályok értelmében a gépkocsik első
magyarországi forgalomba helyezése után regisztrációs
adót kell fizetni. Az adó új és használt
gépkocsikra egyaránt alkalmazandó, és mértéke
kizárólag a motor lökettérfogatától, a
használt üzemanyag típusától és a
kibocsátási előírásoktól függ. A magyar
regisztrációs adó tehát nem veszi figyelembe a
jármű tényleges elhasználódását.  </p>
<p>Az Európai Bíróság fenntartja, hogy egy tagállam
számára nem tilos olyan gépkocsiadó kivetése, mint pl.
az adott tagállamban történő első
regisztráció során kifizetendő adó, feltéve ha ez
összhangban áll az EK-Szerződés 90. cikkével. Ez azt
jelenti, hogy a tagállamok sem közvetlenül, sem közvetve nem
vethetnek ki más tagállamok termékeire a hasonló
jellegű hazai termékre közvetlenül vagy közvetve
kivetett adónál magasabb belső adót. A
Bíróság kijelentette, hogy a 90. cikk előírása
szerint a tagállamoknak a regisztrációs adó
kiszámítása során figyelembe kell venniük az
importált használt gépjármű tényleges
értékcsökkenését, máskülönben a kivetett
adó meghaladná a nemzeti területen már regisztrált,
hasonló használt gépjárművek értékébe
beépülő megmaradt adótartalmat (lásd Nunes Tadeu,
C-354/93; Bizottság v. Dánia, C-47/88; és Bizottság v.
Görög Köztársaság, C-375/95 bírósági
ügy). </p>
<p>Használt gépkocsik Közösségen belüli
beszerzése esetén Magyarország a regisztrációs
adón túlmenően 25%-os többletadót is alkalmaz. A
többletadó más tagállamokból származó
valamennyi gépjárműre alkalmazandó, kivéve a
Magyarországon újként regisztrált
gépjárműveket.  Az Európai Bíróság esetjoga
értelmében egy olyan magasabb adó kivetésére
vonatkozó kritérium, amely definíciójából
adódóan hasonló hazai termékekre nem vethető ki,
összeférhetetlennek tekinthető az EK-Szerződés 90.
cikkében előírt megkülönböztetési tilalommal.
Egy ilyen rendszer már előzetesen kivonja a hazai termékeket a
legsúlyosabb adók alól. </p>
<p>A gépkocsiadó területén folytatott EU-s
tevékenységekről a <a
href="http://ec.europa.eu/taxation_customs/taxation/other_taxes/passenger_car/index_en.htm">http://ec.europa.eu/taxation_customs/taxation/other_taxes/passenger_car/index_en.htm</a>
honlapon tájékozódhat.<br>A tagállamokat érintő
kötelezettségszegési eljárásokra vonatkozó
legfrissebb információk a következő honlapon
találhatók: </p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a>
</p>

