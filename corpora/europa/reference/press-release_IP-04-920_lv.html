<h1>
<a name="Heading4"></a><b>Lauku attīstības jaunā
politika: labāka, plašāka,
vienkāršāka</b></h1>
<p><b><i>Komisija ir pieņēmusi priekšlikumu stiprināt ES
lauku attīstības politiku un ievērojami vienkāršot
tās īstenošanu. Atbilstoši iedzīvotāju vēlmei
pievērst lielāku uzmanību vides aizsardzībai, pārtikas
nekaitīgumam un kvalitātei, Komisija cenšas panākt, lai ES
lauku attīstības
politikai <sup><a name="fnB1" href="#fn1">[1]</a></sup> būtu
lielāka nozīme jaunajā, reformētajā kopējā
lauksaimniecības politikā (KLP). Priekšlikumā paredzēts
palielināt ES finansējumu, sasniedzot ES finansējuma kopējo
summu 13,7 miljardi eiro gadā laikposmā no 2007. līdz
2013. gadam. Ieviešot vienotu finansējuma un plānošanas
instrumentu, jauno politiku varēs vienkāršāk
pārvaldīt un kontrolēt. Palielināsies konsekvence un
pārredzamība. Dalībvalstīm un reģioniem būs
vairāk tiesību izvēlēties, kā šīs programmas
īstenot.</i></b></p>
<p>Francs Fišlers, ES lauksaimniecības, lauku attīstības un
zivsaimniecības komisārs, komentēja: „<i>Viens
finansējums, viena programma, viena kontroles sistēma</i>.<i>
Šāds princips atbilst jaunai, efektīvākai, konsekventai un
pārredzamai lauku attīstības politikai.”</i></p>
<p>Komisāre Sandra Kalniete piebilda: „<i>Jaunumi ir ļoti
patīkami, īpaši tiem, kas dzīvo jauno dalībvalstu lauku
rajonos</i>.<i> Priekšlikumā ietverti pasākumi, kas
paredzēti lauku rajonu un to iedzīvotāju īpašo
vajadzību risināšanai.”</i></p>
<p><b>Jaunās lauku attīstības politikas galvenās
iezīmes:</b></p>
<ul>
<li>vienots finansējuma un plānošanas instruments - Eiropas Lauku
attīstības fonds (ELAF);</li>
<li>īpaša ES lauku attīstības stratēģija, kuras
uzmanības centrā ir ES prioritātes;</li>
<li>pastiprināta kontrole, novērtēšana un
ziņošanas sistēma. Kontu dzēšanas audita sistēma
attieksies uz visiem lauku attīstības elementiem;</li>
<li>izteiktāka pieeja „no apakšas uz augšu”.
Dalībvalstīm, reģioniem un vietējām darba grupām
būs vairāk iespēju ietekmēt programmu pielāgošanu
vietējām vajadzībām.</li></ul><p><b>Trīs galvenie
mērķi:</b></p>
<p><b>1. ass. Uzlabot konkurētspēju lauksaimniecībā un
mežsaimniecībā</b></p>
<p>Piemēram,</p>
<ul>
<li>uzlabot un attīstīt infrastruktūru, kas saistīta ar
lauksaimniecības un mežsaimniecības attīstību un
pielāgošanu;</li>
<li>atbalstīt lauksaimniekus, kas piedalās pārtikas
kvalitātes sistēmās;</li>
<li>piesaistīt jaunus lauksaimniekus;</li>
<li>atbalstīt pusnaturālās saimniecības jaunajās
dalībvalstīs, palīdzot tām kļūt
konkurētspējīgām.</li></ul><p>Pirmās ass
mērķim jāiztērē vismaz 15 % no valsts
līdzekļiem. ES līdzfinansējuma maksimālais apjoms ir
50 % (75 % konverģences reģionos).</p>
<p><b>2. ass. Vides aizsardzība un zemes apsaimniekošana</b></p>
<p>Piemēram,</p>
<ul>
<li>maksājumi par nelabvēlīgiem dabas apstākļiem
lauksaimniekiem kalnu apvidos;</li>
<li>NATURA 2000 maksājumi;</li>
<li>lauksaimniecības un vides pasākumi;</li>
<li>dzīvnieku labturības
maksājumi.</li></ul><p>Lauksaimniecības un vides pasākumi
joprojām būs obligāti. Saņēmējiem
jāievēro ES un valsts prasības lauksaimniecības un
mežsaimniecības jomā. </p>
<p>Otrās ass mērķim jāiztērē vismaz 25% no
valsts līdzekļiem. ES līdzfinansējuma maksimālais
apjoms ir 55% (80% konverģences reģionos).</p>
<p><b>3. ass. Dzīves kvalitātes uzlabošana un
diversifikācija</b></p>
<p> Piemēram,</p>
<ul>
<li>ar lauksaimniecību nesaistīto darbību
diversifikācija;</li>
<li>atbalsts mikrouzņēmumu veidošanai;</li>
<li>tūrisma veicināšana;</li>
<li>ciematu atjaunošana.</li></ul><p>Trešās ass
mērķim jāiztērē vismaz 15% no valsts
līdzekļiem. ES līdzfinansējuma maksimālais apjoms ir
50% (75% konverģences reģionos).</p>
<p><b>Jauna pieeja LEADER programmai</b></p>
<p>Katrā programmā jābūt LEADER elementam vietējo darba
grupu attīstības stratēģiju īstenošanai. Vismaz
7 % no valsts programmas finansējuma ir rezervēti LEADER.
Rezerves līdzekļi ir 3 % no kopējā finansējuma
attiecīgajā laikposmā, un tos piešķir 2012. -
2013. gadā tām dalībvalstīm, kas sasniegušas
labākos rezultātus.</p>
<hr><p><sup><b><a name="fn1" href="#fnB1">[1]</a></b></sup> Sīkāka
informācija atrodama <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


