<h1>
<a name="Heading4"></a><b>Naujas </b><b>žuvininkystės fondas
tausojančios žuvininkystės ir diversifikacijos
skatinimui</b></h1>
<p><b><i>Europos Komisija, siekdama padėti įgyvendinti priemones,
kurių tikslas būtų užtikrinti tausojančią
žvejybą ir ūkinės veiklos įvairovės didinimą
žvejybos rajonuose, pateikė pasiūlymą 2007–2013 m.
laikotarpiui įsteigti Europos žuvininkystės fondą (EFF).
Vidutiniškai šiam fondui per metus bus skiriama 700 milijonų
eurų. EFF pakeis šiuo metu veikiantį Žuvininkystės
orientavimo finansinį instrumentą (ŽOFI). EFF naudojamos
priemonės yra pritaikytos besikeičiantiems žuvininkystės ir
akvakultūros sektorių bei susijusių pakrantės žvejybos
rajonų poreikiams. Pagrindinis veiklos principas yra siekis padėti
sumažinti žvejybos daromą spaudimą taip padedant atkurti
žuvų išteklius bei skatinti aplinką tausojančių
įrangos ir metodų naudojimą žvejyboje ir eksploatuojant
akvakultūrą, žvejybos produktų perdirbime ir prekyboje. EFF
taip pat teiks pagalbą labiausiai nuo darbo vietų sumažėjimo
nukentėjusiems žvejybos rajonams siekiant padėti jiems
diversifikuoti ekonominę bazę ir ją stiprinti. Kolektyvinės
iniciatyvos ir iniciatyvos, kuriomis siekiama sudaryti lygias galimybes, taip
pat atitiks reikalavimus EFF pagalbai gauti. Valstybės narės
pačios spręs, kurios  priemonės geriausiai tinka jų
regionams. Kaip buvo nuspręsta vykdant 2002 m. bendros
žuvininkystės politikos reformą, pagal naujas taisykles pagalba
nebegalės būti skiriama laivyno atnaujinimui, laivų eksportui ir
bendrų įmonių steigimui.</i></b></p>
<p><i>„Europos žuvininkystės fondas atitinka
besikeičiančius XXI amžiaus žuvininkystės poreikius.
Padėdamas įgyvendinti bendros žuvininkystės politikos
reformą, jis įneš nemažą indėlį
užtikrinant aplinkosaugos, ekonomikos ir socialinį tvarumą
žuvininkystės sektoriuje,“</i> – sakė Francas
Fišleris (Franz Fischler), žemės ūkio, kaimo plėtros ir
žuvininkystės komisaras. </p>
<p><b>Tausojančios žuvininkystės ir žvejybos rajonų
vystymas EFF pagalba</b></p>
<p>Technologijų pažanga reiškia sumažėjusį
laivų ir darbo jėgos poreikį. Sprendžiant žvejybos
perviršio, žuvų išteklių mažėjimo ir darbo
vietų netekimo keliamas problemas, EFF taiko priemones, skirtas
užtikrinti aplinkos tausojimą, skatinant žvejoti mažiau ir
geriau bei mažinant pakrančių bendruomenių
priklausomybę nuo žvejybos. </p>
<p><b>Pavyzdžiai:</b></p>
<p><b>Pagalba žūklės sektoriui</b></p>
<ul>
<li>Bus teikiama pagalba laivų savininkams ir įguloms, priverstiems
laikinai sustabdyti savo žvejybinę veiklą siekiant atkurti
žuvų išteklius arba neatnaujinus žvejybos susitarimų ar
dėl stichinių nelaimių. </li>
<li>Mokymo, kvalifikacijos keitimo ar ankstyvo išėjimo į
pensiją programos. </li>
<li>Pagalba galės būti teikiama tiems, kurie naudoja
žūklės priemones, darančias mažesnį poveikį
jūrų aplinkai. </li>
<li>Jauni žvejai galės pasinaudoti specialiomis mokymo iniciatyvomis.
</li>
<li>Pagalba, skirta gerinti saugumą ir higieną laivuose. </li>
<li>Nuolatinis žvejybos laivų pašalinimas bus finansuojamas EFF;
pagalbos teikimo sąlygos bus sugriežtintos. </li>
<li>Paramos priemonės mažo pajėgumo žvejybiniam
laivynui.</li></ul><p><b>Akvakultūra, perdirbimas ir prekyba </b></p>
<ul>
<li>EFF rems aplinką tausojančios įrangos ir technologijų
įsigijimą bei naudojimą. </li>
<li>Atsižvelgiant į rinkos sąlygas, pagalba daugiausia bus
skiriama mažoms įmonėms.</li>
<li>Pagalba galės būti skiriama vėžiagyvių augintojams,
priverstiems laikinai sustabdyti derliaus
nuėmimą.</li></ul><p><b>Pakrantės žvejybos rajonų
tausojantis vystymas</b></p>
<ul>
<li>Pagalba galės būti skiriama iniciatyvoms, kuriomis siekiama
diversifikuoti ir stiprinti žvejybos rajonų, ypač paveiktų
žuvų išteklių sumažėjimo, ekonominę
bazę, o taip pat projektams, prisidedantiems prie moterų vaidmens
šiuose rajonuose stiprinimo. </li></ul><p><b>Kolektyvinės iniciatyvos
ir lygios galimybės</b></p>
<ul>
<li>Pagalba galės būti naudojama projektams, kuriais siekiama bendros
naudos tiek žuvininkystės, tiek akvakultūros
sektoriuose.</li></ul><p>EFF taisyklės bus supaprastintos, o Komisijos ir
valstybių narių atsakomybė nurodyta konkrečiau. </p>
<p>Išsamesnės informacijos ieškokite <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a></p>

