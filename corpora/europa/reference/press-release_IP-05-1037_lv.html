<h1>
<a name="Heading4"></a><b>Iekšējais tirgus: Komisija
rīkojas, lai nodrošinātu ES tiesību aktu
īstenošanu 13 dalībvalstīs</b></h1>
<p><b><i>Eiropas Komisija ir nolēmusi uzsākt pārkāpumu
izmeklēšanas procedūru pret 13 dalībvalstīm
saistībā ar to, ka valstu tiesību aktos nav īstenota viena
vai vairākas no astoņām dažādām
iekšējā tirgus direktīvām. Komisija lūgs
Apvienotajai Karalistei, Beļģijai, Čehijai, Grieķijai,
Igaunijai, Itālijai, Latvijai, Luksemburgai, Nīderlandei,
Portugālei, Slovākijai, Spānijai, Zviedrijai un drīzumā
īstenot nepieciešamos tiesību aktus, kopumā
25 gadījumos, kas attiecas uz direktīvām par finanšu
konglomerātu papildu uzraudzību, kredītiestāžu
reorganizāciju un likvidāciju, e-naudas iestāžu
darbību, grāmatvedības noteikumiem, apdrošināšanas
pakalpojumu likvidāciju, dzīvības apdrošināšanu,
pasta pakalpojumiem un ierobežotas piekļuves pakalpojumiem. Šie
lūgumi ir „argumentēti atzinumi” atbilstīgi
pārkāpumu izmeklēšanas procedūras otrajam posmam, kas
noteikts EK Līguma 226. pantā. Ja divu mēnešu
laikā netiks saņemta apmierinoša atbilde, Komisija var iesniegt
lietu Tiesā.</i></b></p>
<p><b>Finanšu konglomerātu papildu uzraudzība: Beļģija,
Grieķija, Luksemburga, Nīderlande, Portugāle, Zviedrija,
Čehija un Latvija</b></p>
<p>Eiropas Komisija nosūtīja argumentētu atzinumu
astoņām dalībvalstīm – Beļģijai,
Grieķijai, Luksemburgai, Nīderlandei, Portugālei, Zviedrijai,
Čehijai un Latvijai par to, ka līdz 2004. gada augustam nav
transponēta Direktīva 2002/87/EK par papildu uzraudzību
kredītiestādēm, apdrošināšanas
uzņēmumiem un ieguldījumu sabiedrībām finanšu
konglomerātos. Finanšu konglomerāti ir starpnozaru finanšu
grupas, kas īsteno darbību gan banku/ieguldījumu pakalpojumu, gan
apdrošināšanas nozarē. Šajā direktīvā ir
noteikti īpaši pasākumi šo finanšu grupu
konsultatīvai uzraudzībai, lai nodrošinātu to
finansiālo stabilitāti un maksātspēju. Šo
direktīvu pareizi īstenojot visās dalībvalstīs, tiks
sniegtas priekšrocības patērētājiem,
noguldītājiem un ieguldītājiem Eiropas Savienībā,
veicinot finanšu tirgus efektivitāti un palielinot konkurenci.
Direktīva bija prioritārs pasākums atbilstīgi Finanšu
pakalpojumu rīcības plānam.</p>
<p><b>Kredītiestāžu reorganizācija un likvidācija:
Grieķija, Portugāle, Zviedrija un Čehija</b></p>
<p>Komisija ir pieņēmusi lēmumu nosūtīt
argumentētu atzinumu Grieķijai, Portugālei, Zviedrijai un
Čehijai par to, ka nav transponēta Direktīva 2001/24/EK par
kredītiestāžu reorganizāciju un likvidāciju. </p>
<p>Direktīvā paredzēts, ka tādas kredītiestādes,
kurai ir filiāles dažādās dalībvalstīs, neveiksmes
gadījumā likvidācijas procesam piemēro vienotu bankrota
procedūru, ko uzsāk dalībvalstī, kurā atrodas
kredītiestādes galvenais birojs (sauktu par „izcelsmes
valsti”), un regulē izcelsmes valsts vienotie bankrota tiesību
akti. Kamēr direktīvu pilnībā neīstenos visās
dalībvalstīs, pastāv kompetences konflikta risks un netiek
garantēta vienlīdzīga attieksme pret kreditoriem
dažādās dalībvalstīs. </p>
<p><b>E-naudas iestāžu darbība: Igaunija</b></p>
<p>Komisija ir nosūtījusi argumentētu atzinumu Igaunijas
Republikai par to, ka nav transponēta Direktīva 2000/46/EK par
elektroniskās naudas iestāžu darbības sākšanu,
veikšanu un konsultatīvu uzraudzību. Šajā
direktīvā ir saskaņoti nosacījumi elektroniskās naudas
iestāžu darbībai un paredzēts īpašs
konsultatīvs uzraudzības režīms, lai nodrošinātu
šo iestāžu finansiālo vienotību un pārdomātu
darbību. Tādējādi direktīvā ir noteikti
līdzvērtīgi darbības apstākļi šajā
jomā, kas ir visā ES emitētās elektroniskās naudas
turētāju interesēs.</p>
<p><b>Grāmatvedības noteikumi: Grieķija, Beļģija,
Spānija, Itālija, Nīderlande, Apvienotā Karaliste un
Luksemburga</b></p>
<p>Komisija ir pieņēmusi lēmumu nosūtīt
argumentētu atzinumu Grieķijai, Beļģijai, Spānijai,
Itālijai, Nīderlandei, Apvienotajai Karalistei un Luksemburgai, prasot
šīm valstīm iestrādāt Direktīvu 2003/51/EK
savos tiesību aktos. Šīs dalībvalstis nav
atbildējušas vai ir sniegušas neapmierinošu atbildi uz
oficiālu vēstuli, ko nosūtīja 2005. gada
martā.</p>
<p>Eiropas Parlamenta un Padomes 2003. gada 18. jūnija
Direktīva 2003/51/EK, ar ko attiecībā uz noteikta veida
sabiedrību, banku un citu finanšu iestāžu un
apdrošināšanas uzņēmumu gada un konsolidētajiem
pārskatiem groza Direktīvas 78/660/EEK, 83/349/EEK, 86/635/EEK un
91/674/EEK. Šajās direktīvās ir noteikts, kādām
sabiedrībām ir jāsagatavo pārskati, kā arī
tajās ir precizēts formāts, kāds jāizmanto
peļņas un zaudējumu pārskata un bilances shēmas
sagatavošanai, un paredzēti piemērojamie
novērtēšanas principi. Turklāt šajās
direktīvās ir izvirzītas prasības par pārskatu
sniegšanu.</p>
<p>Starptautisko grāmatvedības standartu (SAS) regula, kas
pieņemta 2002. gada jūnijā, nosaka, ka visām
regulētā tirgū, kā, piemēram, biržā,
uzskaitītajām ES sabiedrībām no 2005. gada
jāizmanto starptautiskie grāmatvedības standarti, un ļauj
dalībvalstīm attiecināt šo prasību uz visām
sabiedrībām. Ja starptautiskos grāmatvedības standartus
nepiemēro, ceturtā un septītā
uzņēmējdarbības tiesību direktīva (78/660/EEK un
83/349/EEK), arī sauktas par grāmatvedības direktīvām,
joprojām ir pamats ES grāmatvedības prasībām un
tādēļ tās aizvien var piemērot 5 miljoniem
sabiedrību Eiropā. Tās nepieciešams modernizēt.</p>
<p>Ar Direktīvu 2003/51/EK ES grāmatvedības prasības
saskaņoja ar mūsdienu grāmatvedības teoriju un praksi.
Tās dalībvalstis, kuras nepiemēro starptautiskos
grāmatvedības standartus visām sabiedrībām, var
sagatavot līdzīgus augstas kvalitātes finanšu
pārskatus. Tādējādi ir novērstas visas pretrunas ar
starptautiskajiem grāmatvedības standartiem (SAS).</p>
<p><b>Direktīva par apdrošināšanas sabiedrību
sanāciju un darbības izbeigšanu: Čehijas Republika</b></p>
<p>Eiropas Komisija ir pieņēmusi lēmumu nosūtīt
argumentētu atzinumu Čehijas Republikai par to, ka nav paziņoti
valsts pasākumi, ar ko valsts tiesību aktos iestrādā
Direktīvu 2001/17/EK par apdrošināšanas sabiedrību
sanāciju un darbības izbeigšanu („darbības
izbeigšanas direktīva”). Ja apdrošināšanas
sabiedrības, kurai ir filiāles citās dalībvalstīs,
darbība ir neveiksmīga, saskaņā ar šīs
direktīvas noteikumiem darbības izbeigšanas procesam
jāpiemēro vienota bankrota procedūra, ko uzsāk
dalībvalstī, kurā atrodas sabiedrības galvenais birojs.
Direktīva ir paredzēta, lai šādos gadījumos
garantētu apdrošināšanas ņēmēju
aizsardzību. Čehijas Republikai direktīva bija jāīsteno
līdz pievienošanās datumam – 2004. gada
1. maijam.</p>
<p><b>Pārstrādātā dzīvības
apdrošināšanas direktīva: Apvienotā Karaliste</b></p>
<p>Eiropas Komisija ir nosūtījusi argumentētu atzinumu
Apvienotajai Karalistei par to, ka nav paziņoti valsts pasākumi, ar ko
valsts tiesību aktos iestrādā noteikumus, kas minēti
69. panta 1. punktā Pārstrādātajā
dzīvības apdrošināšanas
direktīvā 2002/83/EK attiecībā uz Gibraltāra
teritoriju. Direktīvas 69. panta 1. punkts bija
jātransponē līdz 2004. gada 15. jūnijam. Par
tiesību aktiem, ar ko attiecīgos noteikumus transponē
Apvienotajā Karalistē un Ziemeļīrijā, Komisijai
paziņoja 2005. gada februārī. Apvienotā Karaliste
neapstrīdēja to, ka noteikumi jāīsteno arī
Gibraltārā, un norādīja, ka likumdošanas process
turpinās. Tomēr Komisija nav informēta par īstenošanas
tiesību aktiem attiecībā uz Gibraltāru.</p>
<p><b>Pasta pakalpojumi: Igaunija</b></p>
<p>Komisija ir pieņēmusi argumentētu atzinumu, kas adresēts
Igaunijas valsts iestādēm, par to, ka tās nav savlaicīgi
transponējušas Direktīvu 2002/39/EK par Kopienas pasta
pakalpojumu turpmāko atvēršanu konkurencei. Kaut arī
Komisija atzīst, ka Igaunijas iestādes aktīvi rīkojas, lai
pieņemtu atbilstošus valsts pasākumus direktīvas
transponēšanai, tā izsaka nožēlu par to, ka
savlaicīgi nav ieviesti valsts tiesību akti, jo īpaši
tādēļ, ka pasta pakalpojumu nozares reforma ir viens no
galvenajiem Lisabonas stratēģijas elementiem.</p>
<p><b>Direktīva 98/84/EK par tiesisku aizsardzību pakalpojumiem,
kas pamatojas uz ierobežotu piekļuvi vai nodrošina to: Latvijas
Republika un Slovākijas Republika</b></p>
<p>Komisija ir pieņēmusi lēmumu nosūtīt
argumentētu atzinumu Latvijas Republikai un Slovākijas Republikai par
to, ka nav paziņoti transponēšanas pasākumi, ar ko valsts
tiesību aktos iestrādā Direktīvu 98/84/EK par
ierobežotu piekļuvi. Šīm divām dalībvalstīm
faktiski bija jāpaziņo šie pasākumi līdz dienai, kad
tās pievienojās Eiropas Savienībai – līdz
2004. gada 1. maijam.</p>
<p>Šobrīd šīm divām valstīm ir noteikts divu
mēnešu laikposms pasākumu paziņošanai un, ja netiks
saņemta apmierinoša atbilde, Komisija var iesniegt lietu
Tiesā.</p>
<p>Jaunākā informācija par pārkāpumu
izmeklēšanas procedūru attiecībā uz
dalībvalstīm ir pieejama:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

