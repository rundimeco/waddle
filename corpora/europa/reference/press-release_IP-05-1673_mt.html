<h1>
<a name="Heading4"></a><b>Strateġija ġdida
għall-iskart: Nagħmlu mill-Ewropa soċjetà
tar-riċiklaġġ</b></h1>
<p><b><i>Il-Kummissjoni Ewropea llum ipproponiet strateġija ġdida
għall-prevenzjoni u r-riċiklaġġ ta' l-iskart. Din
l-istrateġija fit-tul għandha l-għan li tagħmel mill-Ewropa
soċjetà tar-riċiklaġġ li tipprova tevita l-iskart u
tużah bħala riżorsa. Sejra tibbaża fuq l-għarfien li se
tiġġenerah l-istrateġija tematika dwar ir-riżorsi, li wkoll
ġiet adottata llum. Bħala l-ewwel pass, il-Kummissjoni qed tipproponi
r-reviżjoni tad-Direttiva ta' Qafas dwar l-Iskart ta' l-1975, biex
jiġu definiti standards tar-riċiklaġġ u biex
jiddaħħal l-obbligu li l-Istati Membri jiżviluppaw programmi
nazzjonali tal-prevenzjoni ta' l-iskart. Barra minn hekk, din ir-reviżjoni
l-leġiżlazzjoni sejra tiġborha flimkien, tissimplifikaha u
tiċċaraha, u b'hekk tagħti kontribut għar-regolazzjoni
aħjar. L-istrateġiji dwar l-iskart u r-riżorsi huma tnejn
mis-seba' strateġiji 'tematiċi' rikjesti skond is-Sitt Programm ta'
Azzjoni Ambjentali (2002-2012). </i></b></p>
<p>Is-Sur Stavros Dimas, il-Kummissarju għall-Ambjent, qal: "Il-volum ta'
l-iskart qiegħed jiżdied b'mod sproporzjonat, li saħansitra
jisboq it-tkabbir ekonomiku.  Il-ġenerazzjoni, ir-rimi u
r-riċiklaġġ ta' l-iskart jolqtuna lkoll, individwi, kumpaniji u
awtoritajiet pubbliċi.  Wasal iż-żmien li nimmodernizzaw
l-approċċ tagħna u nippromwovu t-tkattir u t-titjib
tar-riċiklaġġ. Dan preċiż dak li tagħmel
l-istrateġija tagħna.</p>
<p><b>Aktar skart minn qatt qabel</b></p>
<p>Il-leġiżlazzjoni ambjentali ta' l-UE għenet fit-titjib tal-mod
li bih narmu l-iskart u nirriċiklaw tipi speċifiċi ta' skart,
bħalma huma l-iskart muniċipali, il-pakkeġġjar, il-karozzi u
t-tagħmir elettriku u elettroniku. Il-ġestjoni ta' l-iskart ġiet
ħafna 'l quddiem minn meta kienet negozju maħmuġ u li
jniġġes. Hemm standards għolja għal-landfills u
l-inċineraturi. L-industrija llum tipprova tieħu l-profitt
mill-iskart, minflok ma tarmih.</p>
<p>Madankollu, il-ġenerazzjoni ta' l-iskart fl-Ewropa hija stmata ta' aktar
minn 1.3 biljun tunnellata fis-sena, u qed tikber b'rati komparabli ma' dik
tat-tkabbir ekonomiku. Pereżempju, sew il-PGD kif ukoll l-iskart
muniċipali kibru b'19% bejn l-1995 u l-2003. Konsegwenza waħda ta' dan
it-tkabbir hija li, minkejja ż-żidiet kbar
fir-riċiklaġġ, ir-rimi fil-landfills – mil-lat ambjentali,
l-iktar mezz problematiku biex neħilsu mill-iskart – qed jitnaqqas
biss bil-mod.</p>
<p><b>Jeħtieġ li l-politika dwar l-iskart tgħinna ntejbu l-mod li
bih nużaw ir-riżorsi</b></p>
<p>Dak li jeħtiġilna llum huwa li nimmodernizzaw u nwessgħu
il-politika ta' l-UE dwar l-iskart fid-dawl ta' għarfien ġdid.
Il-kumpaniji u l-awtoritajiet pubbliċi jeħtiġilhom jadottaw
approċċ li jqis iċ-ċiklu tal-ħajja ta'
l-oġġetti, u ma jħarsux biss lejn it-tniġġis li
jikkawżah l-iskart. Dan l-approċċ irid iqis ukoll il-mod li bih
il-linji ta' politika dwar l-iskart jistgħu bl-akbar effiċjenza
jnaqqsu l-impatti ħżiena fuq l-ambjent assoċjati ma' l-użu
tar-riżorsi, permezz tal-prevenzjoni, ir-riċiklaġġ u
l-irkupru ta' l-iskart.</p>
<p>Biex tersaq lejn l-ilħiq ta' dan il-għan, il-liġijiet ta' l-UE
dwar l-iskart jeħtiġilhom joħolqu l-ambjent regolatorju li huwa
neċessarju biex jiġu żviluppati l-attivitajiet
tar-riċiklaġġ.</p>
<p><b>Il-miżuri li l-istrateġija tipproponi</b></p>
<p>L-istrateġija qed titressaq bħala pakkett. Tinkludi proposta
leġiżlattiva biex tiġi modernizzata d-Direttiva ta' Qafas dwar
l-Iskart ta' l-1975.</p>
<p>L-elementi ewlenin tar-reviżjoni proposta tad-Direttiva ta' Qafas dwar
l-Iskart huma:</p>
<ul>
<li>Li l-politika dwar l-iskart tiġi ffukata fuq it-titjib tal-mod li bih
nużaw ir-riżorsi</li>
<li>Programmi nazzjonali obbligatorji dwar l-iskart, li jqisu d-diversità
tal-kundizzjonijiet nazzjonali, reġjonali u lokali, li għandhom
jiġu ffinalizzati tliet snin wara li d-direttiva tidħol
fis-seħħ.</li>
<li>It-titjib tas-suq tar-riċiklaġġ permezz ta' l-istabbiliment
ta' standards ambjentali li jispeċifikaw taħt liema kundizzjonijiet
ċerti tipi ta' skart riċiklat ma jibqgħux jitqiesu bħala
skart.</li>
<li>It-titjib tal-leġiżlazzjoni dwar l-iskart permezz tal-kjarifika
tad-definizzjonijiet, is-simplifikazzjoni tad-dispożizzjonijiet u
l-integrazzjoni tad-direttivi dwar l-iskart perikoluż (91/689/KEE) u dwar
iż-żjut ta' skart (75/439/KEE), din ta' l-aħħar b'enfasi fuq
il-ġbir, aktar milli fuq ir-riġenerazzoni li m'għadhiex
ġustifikata mil-lat ambjentali.</li></ul><p>Miżuri oħra huma
pprogrammati għall-ħames snin li ġejjin biex iġibu 'l
quddiem ir-riċiklaġġ u joħolqu kuntest regolatorju
aħjar għall-attivitajiet tar-riċiklaġġ. Evalwazzjoni
ta' l-Impatt takkumpanja l-istrateġija.</p>
<p><b>Strateġiji Tematiċi</b></p>
<p>Il-ħames strateġiji tematiċi li l-Kummissjon qed
tiżviluppahom taħt is-Sitt Programm ta' Azzjoni Ambjentali ta' l-UE
jkopru t-tniġġis ta' l-arja (mressqa fil-21 ta' Settembru 2005) u
l-ambjent ta' l-ibħra (fl-20 ta' Ottubru 2005), kif ukoll il-ħamrija,
il-pestiċidi u l-ambjent urban, li dwarhom se jitressqu strateġiji
fil-ġejjieni. </p>
<p>L-istrateġiji tematiċi jirrappreżentaw mod modern
għat-teħid tad-deċiżjonijiet. Jissejsu fuq riċerka
estensiva u fuq il-konsultazzjoni mal-partijiet interessati, u jittrattaw
il-kwistjonjiet b'mod sħiħ, li jqis ir-rabtiet ma' problemi u oqsma
ta' politika oħra, u jġib 'il quddiem ir-Regolazzjoni Aħjar. </p>
<p>Ara <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a>
għal aktar dettalji dwar din l-Istrateġija.<br>L-istrateġija
sħiħa tinsab fi:</p>
<p><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>.
<br>Filmat ta' stqarrija għall-aħbarijiet fuq l-istrateġiji dwar
ir-riżorsi u l-iskart huwa disponibbli b'xejn għall-istazzjonijiet u
n-netwerks tat-televixin
fi:<br><a name="_Hlt117935420"></a><a name="_Hlt117935421"></a><a
href="http://www.tvlink.org">http://www.tvlink.org</a></p>

