<h1>
<a name="Heading4"></a><b>Tabakas reklāmas aizliegums stājas
spēkā 31. jūlijā</b></h1>
<p><b><i>Markos Kiprianu, Eiropas veselības un patērētāju
tiesību aizsardzības komisārs, šodien atzinīgi
novērtēja ES Tabakas reklāmas direktīvas stāšanos
spēkā 31. jūlijā. šī direktīva, ko
Eiropas Parlaments un Padome pieņēma 2003. gadā (skat. <a
href="/rapid/pressReleasesAction.do?reference=IP/02/1788&format=HTML&aged=1&language=EN&guiLanguage=en">IP/02/1788</a>),
aizliedz tabakas reklāmu drukātajos masu saziņas
līdzekļos, radio un internetā. Tā arī aizliedz tabakas
firmām sponsorēt pārrobežu kultūras un sporta
pasākumus. Lai gan lielākā daļa ES valstu ir
pieņēmušas vai pieņem vajadzīgos tiesību aktus,
nav skaidrs, vai visas dalībvalstis to izdarīs līdz
31. jūlijam. Eiropas Komisija atsevišķi ir
pieņēmusi ziņojumu par tabakas produktu direktīvas
īstenošanu.</i></b></p>
<p>Komentējot Tabakas reklāmas direktīvas īstenošanu,
Komisārs Kiprianu teica: „<i>Tabakas reklāmas aizliegšana
ir viena no visefektīvākajām smēķēšanas
mazināšanas metodēm. šī direktīva glābs
dzīvības un samazinās to eiropiešu skaitu, kuri cieš no
slimībām, kas saistītas ar
smēķēšanu.”</i></p>
<p>Saskaņā ar Pasaules Bankas
pētījumu<sup><b><a name="fnB1" href="#fn1">[1]</a></b></sup>, tabakas
reklāmas aizliegums var mazināt smēķēšanas
izplatību līdz pat 7%. Viens no mērķiem ES nesen
ratificētajā (skat. <a
href="/rapid/middayExpressAction.do?date=30/06/2005&guiLanguage=fr">MEX/05/0630</a>)
PVO Pamatkonvencijā par tabakas kontroli ir tabakas reklāmas,
veicināšanas un sponsorēšanas aizliegums visā
pasaulē. Aptuveni 650 000 cilvēku ES ik gadu mirst no
slimībām, kas saistītas ar smēķēšanu,
tādēļ pat neliels smēķēšanas
samazinājums var izglābt tūkstošiem dzīvību.</p>
<p>2003. gadā pieņemtā Tabakas reklāmas direktīva
attiecas tikai uz pārrobežu reklāmu un sponsorēšanu.
Reklāma kinoteātros un uz informācijas stendiem vai izmantojot
tirdzniecības veicināšanas metodes (piemēram, reklāma
uz pelnu traukiem vai saulessargiem) neietilpst direktīvas darbības
jomā. Tāpat direktīvas darbības jomā neietilpst
sponsorēšana vietējos pasākumos, kuros piedalās tikai
vienas dalībvalsts pārstāvji.</p>
<p>Tabakas reklāma televīzijā ir aizliegta ES kopš
1990. gadu sākuma, un to reglamentē Direktīva par
televīziju bez robežām.</p>
<p>2003. gada direktīvu pieņēma, izmantojot ES pilnvaras
regulēt savu iekšējo tirgu. Līdz 1990. gadiem
atšķirīgie dalībvalstu noteikumi par tabakas reklāmu un
sponsorēšanu bija kļuvuši par šķērsli to
produktu un pakalpojumu brīvai apritei starp dalībvalstīm, uz
kuriem bija tabakas reklāma. 1998. gadā ES
mēģināja atrisināt šo problēmu, pieņemot
direktīvu, ar ko aizliedza visa veida tabakas reklāmu un
sponsorēšanu. šo direktīvu 2001. gadā anulēja
Eiropas Kopienu Tiesa, kas nolēma, ka pilns aizliegums pārsniedz ES
pilnvaras. Tomēr Tiesa atzina, ka ES varētu likumīgi ieviest
šaurāku aizliegumu  attiecībā uz tabakas reklāmu un
sponsorēšanu. 2003. gadā pieņemtajā
direktīvā stingri ievēroti Tiesas 2001. gada spriedumā
noteiktie ierobežojumi.</p>
<p><b>Ziņojums par Tabakas direktīvas īstenošanu</b></p>
<p>Ziņojumā par Tabakas produktu direktīvas īstenošanu
ir konstatēts, ka direktīvas noteikumi par brīdinājumiem par
ietekmi uz veselību un maksimālo darvas, nikotīna un oglekļa
monoksīda saturu tiek ievēroti. Tomēr valsts iestādēm
ir nepilnīgs priekšstats par to, kādas sastāvdaļas tiek
izmantotas cigaretēs, kāda ir šo sastāvdaļu
darbība un ietekme uz patērētājiem, jo īpaši
tāpēc, ka tabakas uzņēmumu sniegtā informācija nav
pilnīga. Rudenī tiks uzsāktas debates par to, kā
panākt, lai noteikumi par informācijas atklāšanu par
piedevām būtu efektīvāki.</p>
<p><b>Sīkāka informācija</b><br>Skat. <a
href="/rapid/pressReleasesAction.do?reference=MEMO/05/274&format=HTML&aged=0&language=EN&guiLanguage=fr">MEMO/05/274</a></p>
<hr><p><sup><b><a name="fn1" href="#fnB1">[1]</a></b></sup> Pasaules Bankas
ziņojums par tabakas kontroles ekonomisko ietekmi, 1999. gads</p>


