<h1>
<a name="Heading4"></a><b>A Bizottság ösztönzi </b><b>a
regionális repülőterek fejlesztését és az
európai mobilitást</b></h1>
<p><b><i>Hosszú nyilvános konzultáció
után</i></b><sup><i><a name="fnB1" href="#fn1">[1]</a></i></sup><b><i> a
Bizottság elfogadta azokat az új szabályokat, amelyek
ösztönzik a regionális repülőterek
fejlesztését. E szabályok pontosan meghatározzák azokat
a feltételeket, amelyek alapján indulási támogatás
ítélhető meg a regionális repülőterekről
új járatokat indító légitársaságoknak. A
regionális légiközlekedési kapcsolatok megnyitása
kedvezni fog az európai mobilitásnak és a régiók
fejlődésének. A ma elfogadott egyértelmű szabályok
garantálják a köz- és magánrepülőterek
közötti egyenlőséget, és lehetővé teszik,
hogy a támogatott társaságok ne jussanak jogtalan
kedvezményhez más társaságok rovására.. Az
iránymutatások egyúttal tájékoztatást is
nyújtanak a repülőtereknek és a tagállamoknak a
repülőterek közfinanszírozását illetően.
</i></b></p>
<p>Jacques Barrot, közlekedésért felelős alelnök
kijelentette: „<i>Az Európai Bizottság igyekszik
elősegíteni a regionális repülőterek
fejlődését és az állampolgárok
mobilitását. Az új szabályok lehetővé teszik a
regionális repülőterek fejlődéséhez, valamint a
légitársaságokkal és hatóságokkal való
kapcsolatukhoz szükséges jogbiztonságot.”</i></p>
<p>A konkurencia élénkülése az európai
légiközlekedési piacon, különösen az alacsony
díjas társaságok megjelenésének
következtében, arra késztetett számos repülőteret,
hogy élénken ösztönözzön bizonyos
társaságokat új útvonalak megnyitására. E
fejlődés szélesebb és könnyebben
hozzáférhető légiközlekedési
lehetőségeket kínál minden európai polgárnak.
Hozzájárul a regionális gazdasági fejlődéshez
és a különbségek csökkenéséhez. A
Bizottság elősegíti e folyamatot, miközben ügyel a
repülőterek üzemeltetői és valamennyi
légitársaság közötti egyenlő
bánásmódra, valamint a közforrások helyes
felhasználására.</p>
<p>Az iránymutatások megteremtik a repülőterek és a
légitársaságok közötti megállapodások biztos
jogi keretét.. Az iránymutatások elfogadását
hosszú, különösen az ágazat szereplőivel és a
tagállamokkal folytatott megbeszélések előzték meg. Az
új iránymutatások jobb átláthatóságot
biztosítanak , és az induló támogatás
vonatkozásában kizárnak minden, a regionális
repülőterek, illetve a légitársaságok közötti
megállapodásokban lehetséges diszkriminációt.
Garantálják a magán- és közrepülőterek
közötti egyenlő bánásmódot.</p>
<p>Ha egy repülőtér saját kereskedelmi érdekén
túl úgy dönt, hogy támogatásban részesít egy
társaságot, e támogatás megadható, amennyiben az
új légiútvonal megnyitásával kapcsolatos
kiegészítő költségek 30-50%-os megosztására
irányul, beleértve a reklámköltségeket és az
érintett regionális repülőtér területén
való berendezkedés kiadásait. </p>
<p>A támogatott útvonalnak hosszú távon kell
működőképesnek lennie, éppen ezért a
támogatások összege  legfeljebb három éven
keresztül (illetve öt éven át a hátrányos
helyzetű vagy legkülső régiók esetében)
időben csökkenő tendenciájú lehet. A leginkább
érintett repülőterek az évi ötmilliónál
alacsonyabb utasforgalmat lebonyolító repülőterek lesznek. A
Bizottság az új iránymutatásokat a Hivatalos Lapban
történő megjelenésüktől kezdve alkalmazza. </p>
<p>Az új iránymutatások egyértelművé teszik a
repülőterek közfinanszírozásának, és
különösen a repülőterek infrastrukturális
befektetéseinek keretét. Az utóbbi években az európai
repülőtéri ágazat egyre versenyképesebbé
vált, ami arra késztette az Európai Bíróságot,
hogy a repülőtereket elvben gazdasági szereplőknek
minősítse. A repülőtéri infrastruktúra a
repülőterek gazdasági tevékenységének alapját
képzi, de bizonyos esetekben együtt jár a regionális
gazdasági fejlődés, a területrendezés és az
elérhetőség célkitűzésével is.. Az
iránymutatások meghatározzák a versenyszabályok
alkalmazhatóságát a repülőterek gazdasági
tevékenységére vonatkozóan, miközben szem előtt
tartják az esetleges, közérdeket szolgáló feladatokat
is.</p>
<hr><p><sup><b><a name="fn1" href="#fnB1">[1]</a></b></sup> <a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=fr">IP/05/149</a></p>


