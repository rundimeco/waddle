<h1>
<a name="Heading4"></a><b>A Bizottság kezdeményezi az
új tagállamok költségvetési
vizsgálatát</b></h1>
<p><b><i>A csatlakozással az új tagállamok teljes
körűen az EU gazdaság- és
költségvetés-politikai együttműködésének
és felügyeleti rendszerének keretei közé illeszkedtek
be. Ugyanez volt a helyzet az előző bővítési
hullám esetében 1995-ben, amikor Ausztria, Finnország és
Svédország csatlakozott az Unióhoz: értelemszerűen sor
került költségvetési helyzetük
értékelésére. A tíz új tagállam
közül hatban – nevezetesen Cipruson, a Cseh
Köztársaságban, Magyarországon, Máltán,
Lengyelországban és Szlovákiában az
államháztartás hiánya 2003-ban túllépte a
Maastrichti Szerződésben megszabott küszöbértéket:
a GDP 3%-át, míg kettőben – Cipruson és
Máltán – az államadósság mértéke is
meghaladta a 60%-os – szintén a Maastrichti Szerződésben
meghatározott – küszöböt. Ennek alapján a
Bizottság a mai napon jelentést fogadott el mind a hat ország
tekintetében, a Szerződés 104. cikke (3) bekezdésében
előírtak szerint. Ami 2004-et illeti, a Bizottság 2004. tavaszi
előrejelzései, valamint a nemzeti hatóságok arra utalnak,
hogy a hiány várhatóan továbbra is meghaladja a GDP
3%-át mind a hat országban. Abban a két országban (Cipruson
és Máltán), ahol az államadósság
küszöbértékét – a GDP 60%-át –
túllépték 2003-ban, az eladósodottság emelkedő
tendenciájú, ennél fogva 2004-ben is a
küszöbérték feletti szint várható. A
következő két héten belül, a Gazdasági és
Pénzügyi Bizottság is kialakítja véleményét
az egyes jelentésekről. A Bizottság ezt követően
néhány héten belül további lépésekre tesz
javaslatot az úgynevezett deficittúllépési
eljárással kapcsolatban az ECOFIN-Tanács július 5-i
ülésére előkészülve. Az eljárás
időzítését az acquis communautaire szabja meg, amely
kötelezi a Tanácsot, hogy a csatlakozástól
számított három hónapon belül intézkedjen.
Ajánlásainak elkészítése során, a Bizottság
figyelembe veszi a Átfogó gazdaságpolitikai
iránymutatás 2004. évi aktualizálásában (<a
href="/rapid/pressReleasesAction.do?reference=IP/04/467&format=HTML&aged=1&language=EN&guiLanguage=fr">IP/04/467</a>)
elfoglalt rugalmas álláspontot, miszerint az új tagállamok
esetében célszerű esetről esetre számításba
venni a kölcsönhatást a költségvetési politika
és a folyamatban lévő gazdasági
struktúraváltások között, s ennél fogva
lehetővé tenni számukra, hogy egy többéves
kiigazítási periódus keretében orvosolják a
túlzott mértékű deficit szituációját. A
tagállamok még nem részesei az euróövezetnek, nincsenek
kitéve a deficittúllépési eljárás további
lehetséges lépéseinek, vagyis konkrétabban a fokozott
költségvetési felügyeletnek (104. cikk, (9) bekezdés),
ill. szankcióknak (104. cikk, (11) bekezdés).</i></b></p>
<p>A Bizottság jelentéseit Ciprus, a Cseh Köztársaság,
Magyarország, Málta, Lengyelország és Szlovákia
vonatkozásában Joaquín Almunia, az EU gazdasági és
monetáris biztosának kezdeményezésére elfogadták.
Az EU költségvetési keretei mind a 25 tagállamra
egyaránt vonatkoznak és magukban foglalják – többek
között - a követelményt, hogy a túlzott
mértékű hiány kialakulását kerülni kell. </p>
<p>A Bizottság jelentéseinek mai elfogadásával együtt
kezdeményezett költségvetési vizsgálat
eljárását az eurózónához történő
csatlakozásra való felkészülés
összefüggésében kell nézni. Az összes új
tagállam szeretne középtávon csatlakozni a
zónához, ennél fogva stratégiájuk részét
képezi a költségvetési hiány csökkentése
és a konvergencia-kritériumok teljesítése. A
következtetéseket az egyes országok tekintetében az
alábbiakban foglaljuk össze.</p>
<p><b>Ciprus </b>államháztartási hiánya a GDP 6,3%-ára
nőtt 2003-ban. Noha a költségvetési fejleményeket
kedvezőtlenül érintette a gazdasági tevékenység
utóbbi időben tapasztalt visszaesése, különös
tekintettel a külgazdasági hatásokra, az
államháztartási hiány túlzott – 3% feletti
– mértéke nem olyan rendkívüli eseményből
fakadt, amely a Stabilitási és Növekedési Paktum
értelmében kívül volt a ciprusi hatóságok
ellenőrzési lehetőségein, és nem is valamilyen
súlyos gazdasági dekonjunktúra eredményeként állt
elő. A Bizottság 2004. tavaszi előrejelzése és a
ciprusi hatóságok szerint a 2004. évi
államháztartási hiány a GDP 4,5%-a körül lesz,
jóval a 3%-os küszöb felett. Az államadósság
szintje a GDP-hez mérten előreláthatólag 2,3
százalékponttal nő 74,6%-ra 2004-ben, még inkább
meghaladva a Maastrichti Szerződésben rögzített 60%-os
küszöbértéket.</p>
<p>A <b>Cseh Köztársaság</b> államháztartási
hiánya a GDP 12,9%-ára emelkedett 2003-ban (beleértve egy nagyobb
egyszeri művelet költségét, mely a GDP 6-7%-ra tehető),
stabil gazdasági növekedés mellett. Az
államháztartási hiány túlzott – 3% feletti
– mértéke nem olyan rendkívüli eseményből
fakadt, amely a Stabilitási és Növekedési Paktum
értelmében kívül volt a cseh hatóságok
ellenőrzési lehetőségein, és nem is valamilyen
súlyos gazdasági dekonjunktúra eredményeként állt
elő. A Bizottság 2004. tavaszi előrejelzése és a cseh
hatóságok szerint a 2004. évi államháztartási
hiány a GDP 6%-a körül lesz, jóval a 3%-os küszöb
felett. Az államadósság szintje a GDP-hez mérten
előreláthatólag 3,0 százalékponttal nő 2004-ben,
körülbelül a GDP 41%-ára.</p>
<p>2003-ban <b>Magyarország</b> államháztartási hiánya
a GDP 5,9%-ára csökkent, de nem tekinthető úgy, mint ami
megközelítené a 3%-os küszöbértéket a
Maastrichti Szerződés értelmében. Az
államháztartási hiány túlzott – 3% feletti
– mértéke nem olyan rendkívüli eseményből
fakadt, amely a Stabilitási és Növekedési Paktum
értelmében kívül volt a magyar hatóságok
ellenőrzési lehetőségein, és nem is valamilyen
súlyos gazdasági dekonjunktúra eredményeként állt
elő. Kétévi gyors növekedést követően, az
államadósság szintje 2003-ban (59%) megközelítette a
Szerződés szerinti – a GDP 60%-ának megfelelő –
küszöbértéket. A Bizottság 2004. tavaszi
előrejelzése és a magyar hatóságok szerint a 2004.
évi államháztartási hiány a GDP 4%-a felett marad
2004-ben és 2005-ben. A Bizottság 2004. tavaszi előrejelzése
szerint az államadósság szintje a GDP-hez képest
mérsékelten csökken a következő két évben, s
ennél fogva a GDP 60%-a alatt marad.</p>
<p><b>Máltán</b> az államháztartási hiánya a GDP
9,7%-ára nőtt 2003-ban (beleértve egy nagyobb egyszeri
művelet költségét, mely a GDP 3,2%-ra tehető). Noha a
költségvetési fejleményeket kedvezőtlenül
érintette a gazdasági tevékenység utóbbi időben
tapasztalt visszaesése, az államháztartási hiány
túlzott – 3% feletti – mértéke nem olyan
rendkívüli eseményből fakadt, amely a Stabilitási
és Növekedési Paktum értelmében kívül volt a
máltai hatóságok ellenőrzési lehetőségein,
és nem is valamilyen súlyos gazdasági dekonjunktúra
eredményeként állt elő. A Bizottság 2004. tavaszi
előrejelzése és a máltai hatóságok szerint a 2004.
évi államháztartási hiány a GDP 5,9%-a lesz, jóval
a 3%-os küszöb felett. Az államadósság szintje a
GDP-hez mérten 72%-ra emelkedett 2003-ban, és
előreláthatólag 73,9%-ra nő 2004-ben, ugyancsak alaposan
meghaladva a Maastrichti Szerződésben rögzített 60%-os
küszöbértéket.</p>
<p><b>Lengyelországban</b> az államháztartás 2003. évi
hiánya a GDP 4,1%-ára nőtt, gazdasági fellendülés
mellett. Az államháztartási hiány túlzott – 3%
feletti – mértéke nem olyan rendkívüli
eseményből fakadt, amely a Stabilitási és
Növekedési Paktum értelmében kívül volt a lengyel
hatóságok ellenőrzési lehetőségein, és nem is
valamilyen súlyos gazdasági dekonjunktúra eredményeként
állt elő. Háromévi gyors növekedést
követően, az államadósság szintje 2003 végén
elérte a GDP 45,4%-át. A Bizottság 2004. tavaszi
előrejelzése és a lengyel hatóságok szerint a 2004.
évi államháztartási hiány a GDP 6%-a körül
lesz 2004-ben, jóval meghaladva a Szerződés szerinti –
3%-os – küszöbértéket. Az államadósság
szintje a GDP-hez képest 3,7 százalékponttal nő,
körülbelül a GDP 49%-ára.</p>
<p>Folyamatos és erőteljes gazdasági növekedés mellett,
<b>Szlovákia </b>államháztartási hiánya a GDP
3,6%-ára csökkent 2003-ban, s így a 3%-os
küszöbérték felett maradt. Az államháztartási
hiány túlzott – 3% feletti – mértéke nem olyan
rendkívüli eseményből fakadt, amely a Stabilitási
és Növekedési Paktum értelmében kívül volt a
lengyel hatóságok ellenőrzési lehetőségein,
és nem is valamilyen súlyos gazdasági dekonjunktúra
eredményeként állt elő. A Bizottság 2004. tavaszi
előrejelzése és a szlovák hatóságok szerint a
2004. évi államháztartási hiány a GDP 4%-a
körül lesz 2004-ben, jóval meghaladva a Szerződés
szerinti – 3%-os – küszöbértéket. Az
államadósság szintje a GDP-hez képest 2,5
százalékponttal nő, körülbelül a GDP
45%-ára.</p>
<p><b>Háttér</b></p>
<p>A hiánykorlát túllépésével kapcsolatos
eljárást a Szerződés 104. cikke szabályozza, melyet
tovább pontosít a Tanács 1467/97/EK rendelete, a Stabilitási
és Növekedési Paktum keretében. Miután a Bizottság
– a 104. cikk (3) bekezdése értelmében – a hat
jelentést elfogadta, a Gazdasági és Pénzügyi
Bizottságnak két héten belül ki kell alakítania
véleményét ezekkel kapcsolatban. A Gazdasági és
Pénzügyi Bizottság véleményének
figyelembevételével, a Bizottságnak – amennyiben úgy
ítéli meg, hogy a túlzott mértékű hiány
fennáll – további lépéseket kell tennie. A 104. cikk
értelmében ilyen lépés a Bizottság
véleményének elfogadása, melyet a Tanács elé
terjeszt a túlzott mértékű deficit
fennállásáról (104. cikk, (5) bekezdés), valamint a
Bizottság javaslatai tanácsi határozat kiadása a
túlzott mértékű deficit fennállásának
tárgyában (104. cikk, (6) bekezdés), továbbá a
Tanács ajánlása az érintett tagállam felé, a
túlzott mértékű deficit állapotának
megszüntetéséről, adott időszakon belül (104.
cikk, (7) bekezdés).</p>
<p>A fent említett tanácsi rendelet 3. cikke (4) bekezdése
szerint, a túlzott mértékű deficit
kiigazításának időszaka – rendes
körülmények között – kiterjed az annak
megállapítását követő évre (ez a jelenlegi
gyakorlat szerint 2005 lenne). Ennek ellenére, a 2003-2005. évi
Átfogó gazdaságpolitikai iránymutatás 2004. évi
aktualizálására vonatkozó bizottsági
ajánlásban említett módon, az új tagállamok
esetében – gazdasági szempontból – célszerű
lehet bizonyos esetekben több éves kiigazítási
periódust biztosítani a 3% feletti hiány lefaragására.
Ilyen hosszabb periódust akkor lehet előírni, ha
például a deficit kezdeti szintje különösen magas, vagy
ha azt más ország-specifikus körülmények
indokolják. Fontos szempontot képzenek az új tagállamok
középtávú költségvetési tervei is, melyeket a
május 15-ig benyújtandó konvergencia-programok keretei
között ismertettek. A Bizottság igyekszik a következő
néhány héten belül befejezni az egyes programok
értékelését, hogy a Tanács július 5-én
kialakíthassa véleményét ezekről, s ugyanakkor meghozza
a megfelelő határozatokat a fentiekben vázolt túlzott
mértékű hiány alapján.</p>
<p>A Bizottság jelentésének teljes szövege a
következő címen érhető el:</p>
<p><a
href="http://ec.europa.eu/economy_finance/about/activities/sgp/procedures_en.htm">http://ec.europa.eu/economy_finance/about/activities/sgp/procedures_en.htm</a>
</p>

