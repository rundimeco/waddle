<h1>
<a name="Heading4"></a><b>Kapitali vaba liikumine: kolmandate
riikidega sõlmitud kahepoolsete investeerimislepingutega seotud
rikkumispuhused menetlused Taani, Austria, Soome ja Rootsi
vastu</b></h1>
<p><b><i>Euroopa komisjon on otsustanud saata Taanile, Austriale, Soomele ja
Rootsile ametlikud teabenõuded, mis käsitlevad kolmandate riikidega
enne Euroopa Liiduga ühinemist sõlmitud kahepoolsetes
investeerimislepingutes sisalduvaid võimalikke vastuolusid ühenduse
õigusega. Komisjonile teeb muret, et kõnealused investeerimislepingud
võivad mõjutada ELi ministrite nõukogule (vastavalt EÜ
asutamislepingu artikli 57 lõikele 2 ning artiklitele 59 ja 60) kuuluvate
volituste rakendamist meetmete vastuvõtmisel, mis käsitlevad kapitali
liikumist kolmandatesse riikidesse ja sealt välja. Kui enne ühinemist
sõlmitud rahvusvahelised lepingud ei ole kooskõlas asutamislepinguga,
on liikmesriigid (vastavalt EÜ asutamislepingu artiklile 307) kohustatud
astuma vajalikke samme selliste vastuolude kõrvaldamiseks. EÜ
asutamislepingu artikli 226 kohaste rikkumisest tulenevate menetluste esimese
järguna esitatakse ametliku kirja vormis teabenõuded ja nende
eesmärk on edendada konstruktiivset dialoogi asjaomaste liikmesriikidega,
et leida ühenduse õigusele vastavat lahendust.</i></b></p>
<p>Kõnealused kahepoolsed investeerimislepingud annavad kolmandate riikide
investorettevõtetele eelkõige piiramatud õigused teha vabalt
rahvusvahelisi ülekandeid. Nad pakuvad ühtlasi tagatisi kohtlemise
osas, mis saab kõnealustele ettevõtetele osaks praegu ja
tulevikus.</p>
<p>Kuigi EÜ asutamislepingu eeskirjadega on ette nähtud suured
vabadused kapitali liikumisel ja maksete sooritamisel nii kolmandatesse
riikidesse kui sealt väljapoole, kehtib siiski teatav hulk erandeid:</p>
<ul>
<li>kui erandlikel asjaoludel põhjustab või ähvardab kapitali
liikumine kolmandatesse riikidesse või sealt välja põhjustada
tõsiseid raskusi majandus- ja rahaliidu toimimises, võib ministrite
nõukogu vastavalt EÜ asutamislepingu artiklile 59 võtta
kolmandate riikide suhtes kaitsemeetmeid maksimaalselt kuueks kuuks.</li>
<li>EÜ asutamislepingu artikliga 60 on nõukogule antud õigus
võtta ühise välis- ja julgeolekupoliitikaga seotud põhjustel
meetmeid kapitali ja maksete liikumise piiramiseks kolmandatesse riikidesse. See
artikkel moodustab õigusliku aluse näiteks mitme riigi, valitsuse ja
terroristliku rühma või üksuse vastu suunatud ELi
finantssanktsioonidele. </li>
<li>EÜ asutamislepingu artikliga 52 on nõukogule antud õigus
piirata teatavatel tingimustel mõnd liiki kapitali liikumisi, sealhulgas
otseinvesteeringuid kolmandatesse riikidesse ja kolmandatest riikidest. Sellel
artiklil võivad põhineda ühenduse õiguses sisalduvad
piirangud, mis reguleerivad kolmandatest riikidest väljapoole suunatud
investeeringuid (mõlemapoolsusnõuded, tõhususnõuded,
ühenduse omandi tingimus teatavates valdkondades). Mõned sellised
sätted juba kehtivad ja teised võidakse vastu võtta tulevikus.
</li></ul><p>Komisjoni arvates võivad kõnealused kahepoolsed
investeerimislepingud takistada nõukogu poolt vastu võetud või
tulevikus vastu võetavate piiravate ELi meetmete kohaldamist, kuna
asjaomase kolmanda riigi kodanikud ja ettevõtted võivad toetuda
sellistele õigustele, mis on omandatud kõnealuste rahvusvaheliste
lepingute alusel enne selle liikmesriigi ELiga ühinemist.</p>
<p>EÜ asutamislepingu artikli 37 kohaselt ei ole ühenduse õigus
tõesti automaatselt ülimuslik rahvusvaheliste lepingute suhtes, mis
liikmesriigid on sõlminud enne oma ühinemiskuupäeva. Sama artikli
kohaselt on aga liikmesriigid kohustatud astuma kõik vajalikud sammud
sellistest varasematest rahvusvahelistest lepingutest tulenevate vastuolude
kõrvaldamiseks. </p>
<p>Taani tähelepanu juhitakse lisaks asjaolule, et tema lepingus
Indoneesiaga nähakse ette investeeringute mittediskrimineerimine, kuid see
ei sisalda klauslit piirkondlike majandusintegratsiooni organisatsioonide
asutamise kohta, mis võimaldaks üksnes ELi otseste partnerite
eeliskohtlemist, laiendamata seda asjaomastele mitteliikmesriikidele. Seega
võib Taani olla sunnitud andma mitteliikmesriigist pärit
investeeringutele õigusi, mis võivad konkreetsetes sektorites olla
reserveeritud ühenduse ettevõtetele. Selle tulemuseks võib olla
hilisem vastuolu ühenduse õiguse konkreetsete nõuetega mitmes
majandussektoris.</p>
<p>Seetõttu nõuab komisjon Taanilt, Austrialt, Rootsilt ja Soomelt
teavet EÜ asutamislepingu artikli 307 kohaselt võetud meetmete kohta,
mille eesmärk on kõrvaldada mitmesuguste ühinemiseelsete
kolmandate riikidega sõlmitud kahepoolsete investeerimislepingute
võimalikud vastuolud ühenduse õigusega.</p>
<p>Kõnealustel liikmesriikidel palutakse esitada oma tähelepanekud
kahe kuu jooksul. Neid tähelepanekuid arvestades võib komisjon esitada
asjaomastele liikmesriikidele nn põhjendatud arvamuste vormis ametlikud
nõudmised kahepoolsete investeerimislepingute muutmiseks.</p>
<p><b>Taustteave</b></p>
<p>Kahepoolsed investeerimislepingud on laiemas tähenduses kahe riigi
vahelised kokkulepped, millega nähakse ette edendada pooltevahelisi
investeeringuid ning kaitsta mõlema riigi investoreid (nt õiglase
hüvituseta sundvõõrandamise või riigistamise vastu,
sätestades võimaluse rahaliste vahendite – kasumi, kasutustasu
ja kapitali ülekandmiseks; või omandiõiguste rikkumise vastu,
keelates tõhususnõude kehtestamise, jne). Enamiku lepingutega
võimaldatakse riikidele erikohtlemine (kuigi sageli sektoripõhiste
eranditega) või enamsoodustusrežiim (kuid tavaliselt partnerriikidele
piirkondliku majandusintegratsiooni kontekstis, s.o piirkondlikke
majandusintegratsiooni organisatsioone käsitleva klausliga). Lepingutega
nähakse ühtlasi ette vaidluste lahendamine riikidevahelise
menetlusena, millele tavaliselt lisandub investori ja riigi vaheline menetlus,
võimaldades niisiis üksikinvestoritele pääsu rahvusvahelisse
vahekohtusse. Investeeringutele antakse tavaliselt väga lai tähendus.
Kogu maailmas on sõlmitud suur hulk kahepoolseid investeerimislepinguid
(2002. aastal 2181 lepingut), mis moodustavad ulatusliku võrgustiku.</p>

