Franz Fischler, komisař pro zemědělství, rozvoj venkova a
rybolov uvedl: „Rád vidím, že směřujeme
k rychlé realizaci tohoto plánu rozvoje venkova. Je to
pozitivní signál pro obyvatele venkovských oblastí v
České republice, že jsme odhodláni jim pomoci při
jejich úsilí dosáhnout konkurenceschopnějšího a
udržitelného zemědělství, zvýšit
příjmy a vytvořit nové pracovní
příležitosti.“
Zvolený přístup vychází z několika
strategických cílů. Jedná se o výsledek podrobné
analýzy stávající situace v oblasti rozvoje venkova a
zemědělství v České republice.
Program má za cíl zachovat zemědělskou činnost i
v méně příznivých oblastech, zlepšit
příjmovou situaci zemědělců, zejména pak
v méně příznivých oblastech,
a předcházet jejich odchodu z méně
příznivých oblastí. Dalším cílem je
udržet a ochránit životní prostředí (s
důrazem na vodní složku) a kulturní krajinu. Program
navíc hodlá zlepšit složení pracovních sil v
zemědělství (co do věku a vzdělání).
Podporuje alternativní využití zemědělské
půdy, především v podobě zalesnění,
a vznik uskupení producentů pro prodej výrobků.
Rovněž je určen pro podporu obnovitelných zdrojů
energie, které nepoškozují životní prostředí.
Vybrána byla následující opatření:
Předčasné ukončení zemědělské
činnosti –     Toto opatření má za cíl zajistit
odpovídající příjem a spravedlivé
životní podmínky pro starší zemědělce (nad 55
let), kteří se rozhodnou ukončit aktivní
(komerční) zemědělskou činnost, dále podpořit
proces náhrady těchto starších zemědělců
mladými, kteří dokáží zlepšit
hospodářskou životaschopnost zemědělských
podniků, a zajistit strukturální přizpůsobení
těchto podniků.
Méně příznivé oblasti a oblasti
s environmentálními omezeními –     Toto
opatření má za cíl zajistit odpovídající
příjem pro zemědělská hospodářství
fungující ve ztížených podmínkách,
přispět k udržitelnému využívání
zemědělské půdy a k ochraně ostatních
přírodních zdrojů (zejména vodních),
přispět ke stabilizaci obyvatelstva na venkově, udržet
přitažlivost krajiny (krajinný ráz) a podpořit
zemědělské systémy, které jsou v souladu
s ochrannou životního prostředí.
Agro-environmentální opatření –     Toto
opatření je zaměřeno na podporu metod využití
zemědělské půdy, které jsou slučitelné
s ochranou a zlepšováním životního
prostředí, krajiny a jejích vlastností. Podporuje ochranu
obdělávaných oblastí vysoké přírodní
hodnoty, přírodních zdrojů a biologické rozmanitosti,
ale i udržování krajiny. Jeho dalším cílem je
zrychlit odtok vody z krajiny, řešit problém půdní
eroze, podporovat ekologickou stabilitu krajiny a chránit a rozvíjet
biologickou rozmanitost zemědělsky obdělávané
půdy.
Agro-environmentální program zahrnuje organické
zemědělství, udržování travních porostů
a krajiny, přeměnu orné půdy na travní porosty,
zakládání travních pásů ve svažitém
terénu, pěstování mezikultur, trvale zamokřené
louky a luční rašeliniště, stanoviště ptactva
v travních porostech, bio-pásy a rotaci plodin
v ochranných zónách jeskyň. (Moravský kras)
Lesnictví
Zalesňování –     V tomto případě
je cílem trvale omezit rozlohu zemědělsky
obdělávané půdy, rozšířit zalesněné
oblasti a posílit biologickou rozmanitost krajiny. Dalším
cílem je posílit udržitelnost venkova, přizpůsobit
zemědělské struktury s cílem zajistit i jiné
zdroje příjmu diverzifikací zemědělských
činností a konečně i zlepšit ekologickou
rovnováhu venkovských oblastí.
Pěstování rychle rostoucích druhů dřevin
určených pro využití při výrobě energie
–     Toto opatření má za cíl omezit rozlohu
zemědělsky obdělávané půdy
využívané k produkci potravin, snížit tvorbu
skleníkových plynů zvětšením podílu
obnovitelných zdrojů energie na celkových energetických
zdrojích, omezit znečištění ovzduší
(zejména oxidy síry) plynoucí ze spalování
fosilních paliv, zvětšit biologickou rozmanitost a zlepšit
ekologickou rovnováhu krajiny, zlepšit sociální a
hospodářské podmínky ve venkovských oblastech a
zajistit stabilnější finanční postavení
zemědělských podniků změnou příjmové
struktury v důsledku diverzifikace obchodních činností.
Zakládání skupin výrobců –     Toto
opatření bude napomáhat zakládání uskupení
zemědělských producentů a jejich sdružení pro
společný prodej základních zemědělských
produktů. Rovněž pomůže
s přizpůsobením zemědělských
výrobků těchto producentů tržním
požadavkům velkoobchodníků a zpracovatelů.
Současně podpoří růst přidané hodnoty u
společně prodávaných výrobků a pomůže
zlepšit jejich prodejní hodnotu přípravou dodávek,
tříděním, uskladněním, jednotnou jakostí a
centralizací prodeje, atd.
Technická pomoc –     Toto opatření má za
cíl vyvinout systém pro sledování HPRV, zajistit
účinné sledování HPRV a hodnocení HPRV
nezávislým hodnotitelem, zabezpečit mezi ČR a EU
výměnu informací o plnění HPRV, zajistit
dostatečnou osvětu pro možné žadatele a další
partnery o možnosti podílet se na HPRV, nabídnout
poradenství a konzultace před podáním žádosti a
v průběhu realizace programu a informovat veřejnost o
úloze EU v HPRV.
