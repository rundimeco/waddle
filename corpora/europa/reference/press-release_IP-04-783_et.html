<h1>
<a name="Heading4"></a><b>Käivitub 188 miljoni euro suurune Eesti
maaelu arengukava</b></h1>
<p><b><i>Euroopa Liidu põllumajandusstruktuuride komitee (STAR)
väljendas täna toetust Eesti horisontaalsele maaelu arengukavale.
Euroopa Liidu panus 188 miljoni euro suurusesse arengukavasse on kolme aasta
jooksul (2004–2006) 150,5 miljonit eurot, millele Eesti riik lisab 37,66
miljonit eurot. Põllumajandus on üks Eesti majanduse olulisemaid
sektoreid. Suhteliselt väikese rahvastiku tihedusega Eestis on
piimatootmine ja metsandus olulised allsektorid. Kõnealuse maaelu
arengukava raames aitab Euroopa Liit Eestil suurendada vähemsoodsate
piirkondade põllumajandusettevõtete kasumlikkust, luua konkreetse
põllumajanduse keskkonnapoliitika kava, arendada metsastamistegevust, muuta
väikesed põllumajandusettevõtted elujõulisteks, aidata
põllumeestel täita keskkonnastandardeid ja pakkuda tehnilist abi
maaelu arendamise poliitika rakendamiseks. Lähinädalail kiidab
komisjon kava ametlikult heaks.</i></b></p>
<p>Euroopa Liidu Komisjoni põllumajanduse, maaelu arengu ja kalanduse
volinik Franz Fichler kommenteeris tänast toetavat seisukohta
järgmiselt: <i>„Kõnealune plaan vastab täpselt Eesti maaelu
vajadustele. Selle eesmärk on suurendada põllumeeste majanduslikku
elujõulisust ja muuta nende põllumajandusettevõtted
konkurentsivõimelisemaks.“</i></p>
<p>Kava peamised osad on järgmised:</p>
<p><b>32,36 miljonit eurot keskkonnastandardite täitmiseks</b> –
Selle meetmega püütakse aidata põllumeestel paremini täita
Euroopa Liidu keskkonnastandardeid, eelkõige seoses sõnniku
käitlemisega vastavalt veepoliitika raamdirektiivile.</p>
<p><b>27,60 miljonit eurot vähemsoodsatele piirkondadele – </b>Selle
meetme üldine eesmärk on tagada põllumajandusmaa jätkuv
kasutamine ja põllumajanduslik tööhõive vähemsoodsates
piirkondades. Hinnanguliselt asub Eestis vähemsoodsates piirkondades
400 000–465 000 hektarit põllumajandusmaad. Euroopa Liidu
panus peaks eelkõige aitama kompenseerida kõnealustes piirkondades
saamatajäänud tulusid. </p>
<p><b>20,66 miljonit eurot otsetoetuste täiendamiseks – </b>Euroopa
Liiduga ühinemisele eelnenud läbirääkimiste käigus
sõlmitud kokkulepped võimaldavad uutel liikmesriikidel täiendada
EL-i otsetoetusi kohalikele põllumeestele.  </p>
<p><b>45,81 miljonit eurot põllumajanduse keskkonnakava jaoks –</b>
Selle meetme üldine eesmärk on hõlbustada keskkonnasõbralike
põllumajandustavade juurutamist ja kasutamist. See peaks aitama kaasa
bioloogilise mitmekesisuse ja maastike säilitamisele.  </p>
<p><b>10,59 miljonit eurot põllumajandustootmiseks elatustaludes
–</b> Eestis on palju väikesi talumajapidamisi, mis toodavad oma
tarbeks ja turustavad väikese osa oma toodangust. Paljudes sellistes
väiketaludes oleks võimalik suurendada majanduslikku ja tootmisalast
tulemuslikkust.  </p>
<p><b>8,56 miljonit eurot metsastamiseks </b>– Selle meetme eesmärk
on aidata kaasa mahajäetud põllumajandusmaa metsastamisele.</p>

