<h1>
<a name="Heading4"></a><b>Vyhlásenie predsedu Komisie Prodiho ku
dňu rozšírenia</b></h1>
<p>Prvý máj je pre Európu historickým dňom.  </p>
<p>Práve dnes vítame v rodine EÚ desať nových
členských krajín a 75 miliónov nových obyvateľov
EÚ. </p>
<p>Päť desaťročí po tom, čo sme začali
pracovať na našom veľkolepom projekte európskej
integrácie, spory studenej vojny sa stratili raz a navždy,
a my teraz žijeme v zjednotenej Európe.  </p>
<p>Bez odvahy, odhodlania a značného úsilia ľudí a
politikov z nových členských štátov,  ako aj bez
vízie a veľkorysosti ľudí a vedúcich
predstaviteľov zo štátov súčasnej EÚ, by sme sa
tak ďaleko nedostali. </p>
<p>Tento týždeň mi bude nesmiernym potešením
privítať v Európskej komisii desať nových kolegov. 
</p>
<p>Oni a ich spoluobčania prinášajú do Únie
kultúru a rozmanitosť desiatich krajín s odlišnými
historickými koreňmi siahajúcimi do minulosti naprieč
celými storočiami.  </p>
<p>Keďže rozšírenie sa stáva skutočnosťou,
ľudia v Európe budú oslavovať sériou kultúrnych
podujatí od západného pobrežia Írska po
východnú hranicu Poľska a od Valetty na samom juhu až po
najsevernejší výbežok Fínska. V tento deň
Európania oslavujú to, že ich už nerozdeľujú
žiadne umelé ideologické prekážky. </p>
<p>Ako predseda Európskej komisie by som rád zdôraznil, že
Komisia tu je na to, aby slúžila občanom Európy. Našou
úlohou je zabezpečiť, aby Európska únia pracovala pre
svojich občanov - aby bolo viac a lepších pracovných
príležitostí, konkurencieschopnejšie hospodárstvo,
čistejšie životné prostredie, dokonca aby aj jedlo bolo
kvalitnejšie, a aby Európa bola priestorom slobody a spravodlivosti
ušetreným od hrozieb zločinu a terorizmu.   </p>
<p>Ale rozšírenie je aj o niečom viac. Ako povedal írsky
premiér a predseda Rady Bertie Ahern počas svojej nedávnej
návštevy v Prahe: “Rozšírenie je o
otváraní myslí a hraníc”.  </p>
<p>Keď sa pýšim a teším z veľkosti nášho
úspechu spočívajúceho z opätovného spojenia
už raz rozdelenej Európy, uvedomujem si, že toto je len
začiatok. </p>
<p>Každý jeden z nás v novej Európskej únii s 455
miliónmi občanov sa teraz musí podieľať na tom, aby sme
stavali na tých základoch, ktoré sme spoločným
úsilím položili. Nič by sme nemali brať za
samozrejmé. To, čo sme dosiahli, nie je nezvratné. Naša
spolupráca bude vystavená neustálym prekážkam a
výzvam.  </p>
<p>Ale jednotou v rozmanitosti budeme silnejší a lepšie
pripravení na riešenie spoločných problémov. Práve
jednotou v rozmanitosti môžeme účinnejšie pracovať
na bezpečnosti a blahobyte nás všetkých.  </p>
<p>Vyzývam všetkých Európanov, aby sa zapojili do osláv
nášho nesmierneho úspechu. </p>
<p>Vitajte v novej Európe. </p>

