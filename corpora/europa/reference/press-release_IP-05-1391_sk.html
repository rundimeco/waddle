<h1>
<a name="Heading4"></a><b>Komisia odporúča udeliť
Bývalej juhoslovanskej republike Macedónsko štatút
kandidátskej krajiny</b></h1>
<p><b><i>Európska komisia dnes prijala
stanovisko</i><sup><a name="fnB1" href="#fn1">[1]</a></sup><i> k žiadosti
Bývalej juhoslovanskej republiky Macedónsko o členstvo v EÚ.
Komisia odporúča, aby Rada udelila Bývalej juhoslovanskej
republike Macedónsko štatút kandidátskej krajiny. Komisia sa
domnieva, že rokovania o pristúpení k Európskej
únii by sa s Bývalou juhoslovanskou republikou Macedónsko
mali otvoriť, keď krajina dosiahne dostatočný stupeň
súladu s kritériami pre členstvo. </i></b></p>
<p>Bývalá juhoslovanská republika Macedónsko požiadala
o členstvo v EÚ 22. marca 2004. Komisia dnes prijala svoje
stanovisko k tejto žiadosti. </p>
<p>Komisár pre rozšírenie Olli Rehn pri predstavovaní
stanoviska povedal: „Len niekoľko rokov po vážnej
bezpečnostnej kríze je dnes Bývalá juhoslovanská
republika Macedónsko stabilnou demokraciou a fungujúcim
multietnickým štátom. To je pozoruhodný úspech. Krajina
tiež významne pokročila v európskej integrácii. Komisia
víta tento pokrok a odporúča, aby Rada udelila tejto krajine
štatút kandidátskej krajiny.“</p>
<p>Štatút kandidátskej krajiny je politickým uznaním
bližšieho vzťahu medzi EÚ a danou krajinou na jej ceste k
členstvu. Komisia sa domnieva, že rokovania o pristúpení
k Európskej únii by sa s Bývalou juhoslovanskou republikou
Macedónsko mali otvoriť, keď krajina dosiahne
dostatočný stupeň súladu s kritériami pre
členstvo.</p>
<p>Bývalá juhoslovanská republika Macedónsko
úspešne napreduje na ceste k splneniu politických
kritérií pre členstvo v EÚ. Je fungujúcou demokraciou
so stabilnými inštitúciami, ktoré všeobecne
zaručujú rešpektovanie základných práv.
Implementácia Ohridskej rámcovej dohody podpísanej v auguste 2001
s cieľom ukončiť veľmi vážnu politickú a
bezpečnostnú krízu, ktorá sa v krajine vyvíjala,
predstavuje veľký úspech. Všetky zainteresované strany
preukázali pevnú odhodlanosť a značné úsilie.
Dohodou sa začal proces, ktorého cieľom je vybudovať
integrovanú multietnickú spoločnosť a zaručiť
stabilitu krajiny, vytvárajúc tak pozitívne prostredie na
integráciu s EÚ. </p>
<p>Je však potrebné, aby sa krajina ďalej usilovala o
konsolidáciu právneho štátu, implementáciu reforiem v
súdnictve a polícii, posilňovanie efektívnosti boja proti
korupcii a zdokonaľovanie volebného procesu.</p>
<p>Bývalá juhoslovanská republika Macedónsko
uskutočnila dôležité kroky smerom k zavedeniu
fungujúceho trhového hospodárstva. Stále je však
potrebné veľa vykonať na to, aby bola krajina schopná
čeliť konkurenčným tlakom a trhovým silám v
rámci Únie. Na dosiahnutie vyššieho hospodárskeho rastu
a väčšej konkurencieschopnosti je potrebné zlepšiť
podnikateľské prostredie a krajina sa musí stať
atraktívnejšou pre domácich a zahraničných investorov.
</p>
<p>Bývalá juhoslovanská republika Macedónsko sa
významnou mierou usiluje o zosúladenie svojich právnych
predpisov s predpismi EÚ predovšetkým v oblastiach
vnútorného trhu a obchodu. Avšak krajina stojí pred
veľkými výzvami v oblasti implementácie a presadzovania
právnych predpisov. Celkovo sú administratívne a súdne
kapacity i naďalej v mnohých oblastiach slabé.</p>
<p>Komisia bude úzko monitorovať vývoj vo všetkých
oblastiach v Bývalej juhoslovanskej republike Macedónsko. Do konca
roka 2006 predloží Rade správu o pokroku, ktorý krajina
dosiahla.</p>
<hr><p><sup><b><a name="fn1" href="#fnB1">[1]</a></b></sup> Stanovisko je
analýzou schopnosti krajiny splniť kritériá stanovené
kodanskou Európskou radou v r. 2003 a podmienky stanovené pre
stabilizačný a asociačný proces pre západný
Balkán.</p>


