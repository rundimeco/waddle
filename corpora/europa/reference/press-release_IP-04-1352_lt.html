<h1>
<a name="Heading4"></a><b>ES stiprina kovą su piratavimu ir
klastojimu už savo teritorijos ribų</b></h1>
<p><b><i>Siekdama sustabdyti piratavimo ir klastojimo plitimą, Europos
Komisija šiandieną priėmė intelektinės nuosavybės
teisių įgyvendinimo užtikrinimas trečiosiose šalyse
strategiją. Veiksmų planas pagrindinį dėmesį sutelkia
į energingą ir veiksmingą galiojančių INT
įstatymų įgyvendinimą ir vykdymą. Jame siūloma
nustatyti šalis, kuriose pirmiausia turėtų būti imtasi
jų vykdymą užtikrinančių veiksmų. Bus
akcentuojamas techninis bendradarbiavimas ir pagalba, teikiama trečiosioms
šalims kovai su klastojimu, tačiau Komisija nedvejodama taikys
dvišalius ir daugiašalius sankcijų mechanizmus prieš bet
kurią šalį, kuri nuolat pažeidinės šiuos
įstatymus. Komisija skatins naudotojų ir vartotojų informuotumo
gerinimą ir sąmoningumo ugdymą trečiosiose šalyse ir
rems šių įstatymų vykdymui skirtų
partnerysčių sudarymą tarp viešojo ir privataus sektoriaus. 
</i></b></p>
<p>ES Prekybos komisaras Pascal Lamy pasakė: „Piratavimas ir
klastojimas toliau kiekvienais metais auga ir tapo industrija, kuriai vis
dažniau vadovauja nusikalstamos organizacijos. Tai kelia didelę
problemą ne tik mums, bet ir trečiosioms šalims, kurių
įmonės taip pat kenčia nuo jų pačių
intelektinės nuosavybės teisių pažeidimų. „Jis
pridūrė: „Kai kurios klastotės, pvz. vaistų ir maisto
produktų, kelia neabejotiną pavojų visuomenei, kitos kelia
grėsmę pačių novatoriškiausių ES sektorių,
kurie susiduria su jų kūrinių pasisavinimo problema,
išlikimui. Vienas dalykas priimti naujus intelektinės nuosavybės
įstatymus. Tačiau kitas dalykas yra sukurti tokius instrumentus, kurie
užtikrintų jų vykdymą. Šiuo metu tai yra mūsų
prioritetas.“</p>
<p>Šioje strategijoje nustatomos  Europos Komisijos būsimos veiklos
gairės siekiant mažinti INT pažeidimų, padaromų už
ES ribų, mastą pasauliniu mastu. Tai yra logiška iniciatyvų,
kurių pastaruoju metu ėmėsi ES šiai problemai spręsti
ES viduje ir savo pasienyje, išdava. </p>
<p>ES tikslas ne iš naujo išradinėti dviratį, bet parodyti,
kad mes esame pasiryžę dirbti daugiau ir geriau toje srityje, kur
nepakanka vien tik priimti įstatymus. Svarbiausia, kad trečiosios
šalys, prisiėmusios įsipareigojimus PPO ir dvišaliuose
susitarimuose, iš tikrųjų norėtų spręsti
šią problemą savo pasienyje, savo teismuose ir savo gatvėse.
Mes patys turime užtikrinti, kad intelektinės teisės
turėtojai būtų veiksmingai apsaugoti nuo jų nuosavybės
pasisavinimo, o piliečiai – nuo piratavimo ir klastojimo keliamų
pavojų. </p>
<p>Strategija išsamiai:  </p>
<ul>
<li>1. Identifikuoti prioritetines šalis: ES sutelks veiksmus į tas
šalis, kuriose INT pažeidimai kelia daugiausiai problemų.
Šios šalys bus identifikuotos pagal įprastinio tyrimo, kurį
turi atlikti Komisija tarp visų suinteresuotų asmenų, rezultatus.
</li>
<li>2. Informuotumo gerinimas ir sąmoningumo ugdymas: skatinti iniciatyvas,
kurios padėtų ugdyti piliečių informuotumą apie
klastojimo padarinius (užsienio investicijų ir technologijų
perdavimo praradimas, pavojai sveikatai, ryšiai su organizuotu
nusikalstamumu, ir pan.) ir sudaryti galimybę visuomenei ir atitinkamų
trečiųjų šalių institucijoms susipažinti su
„Guidebook on Enforcement of Intellectual Property Rights“
(Intelektinės nuosavybės teisių įgyvendinimo
užtikrinimo vadovas). </li>
<li>3. Politinis dialogas, iniciatyvos ir techninis bendradarbiavimas:
užtikrinti, kad trečiosioms šalims skiriama techninė
pagalba, būtų sutelkta į INT įgyvendinimo
užtikrinimą, ypač prioritetinėse šalyse; keistis
idėjomis ir informacija su pagrindiniais techninės pagalbos
teikėjais, pvz., Pasaulio intelektinės nuosavybės organizacija
(WIPO), JAV ar Japonija, siekiant išvengti pastangų dubliavimo bei
pasidalyti geriausia praktika.  </li>
<li>4. INT mechanizmai daugiašaliuose (įskaitant TRIPs),
tarpregioniniuose ir dvišaliuose susitarimuose: sistemingiau kelti
įgyvendinimo užtikrinimo problemas šių susitarimų
struktūroje; tartis su prekybos partneriais, siekiant pradėti
iniciatyvą PPO, TRIPs taryboje, kad būtų parodytas
susirūpinimas didėjančiu problemos mastu; identifikuoti
priežastis ir pasiūlyti sprendimus bei sustiprinti INT vykdymo
užtikrinimo sąlygas dvišaliuose susitarimuose.</li>
<li>5. Ginčų sprendimas – sankcijos: prisiminti galimybę,
kad esant įrodymų apie TRIPs pažeidimus, teisių
turėtojai turi pasinaudoti Prekybos kliūčių reglamentu arba
dvišaliais susitarimais; tais atvejais, kai nesilaikoma INT apsaugos
reikalavimų, prisiminti galimybę spręsti ginčus ne tik PPO,
bet ir pasinaudojant dvišaliuose susitarimuose numatytais mechanizmais.
</li>
<li>6. Viešojo ir privataus sektoriaus partnerysčių sudarymas:
remti/dalyvauti vietiniuose IN tinkluose, sukurtuose atitinkamose
trečiosiose šalyse; pasinaudoti Komisijos tarnybų jau sukurtais
informacijos keitimosi su teisių turėtojais ir asociacijomis
mechanizmais (INT pagalbos tarnyba ir Inovacijų perdavimo centras); remtis
bendradarbiavimu su įmonėmis ir asociacijomis, kurios labai aktyviai
kovoja su piratavimu/ klastojimu. </li></ul><p>Daugiau informacijos
ieškoti:</p>
<p><a
href="http://ec.europa.eu/trade/issues/sectoral/intell_property/index_en.htm">http://ec.europa.eu/trade/issues/sectoral/intell_property/index_en.htm</a></p>
<p><a
href="http://ec.europa.eu/taxation_customs/customs/counterfeit_piracy/index_en.htm">http://ec.europa.eu/taxation_customs/customs/counterfeit_piracy/index_en.htm</a></p>

