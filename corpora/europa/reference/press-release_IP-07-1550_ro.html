<h1>
<a name="Heading4"></a><b>Transportul de mărfuri în
Europa:</b><b> noile iniţiative ale Comisiei pentru
îmbunătăţirea eficienţei şi a
durabilităţii </b></h1>
<h2>
<a name="Heading7"></a><b><i>Comisia Europeană a adoptat astăzi o
serie de iniţiative care au drept obiectiv
îmbunătăţirea eficienţei şi a
durabilităţii transportului de mărfuri în cadrul
Uniunii.</i></b><b><i> Acest nou pachet de măsuri reuneşte o serie de
propuneri privind logistica, o reţea feroviară care acordă
prioritate mărfurilor şi porturilor europene, precum şi două
documente privind spaţiul european de transport maritim fără
bariere şi autostrăzile maritime. Adoptarea simultană a acestor
măsuri diferite constituie un mesaj clar care demonstrează
legăturile strânse dintre logistică şi diferitele moduri de
transport. Obiectivul comun al acestor iniţiative este promovarea
tehnologiilor şi practicilor inovatoare în domeniul infrastructurii,
dezvoltarea mijloacelor de transport, îmbunătăţirea
gestionării transportului de mărfuri, stimularea creării unor
lanţuri de transport de mărfuri, simplificarea procedurilor
administrative, precum şi consolidarea calităţii la nivelul
întregului lanţ logistic. </i></b></h2>
<p>„Europa are nevoie de alternative de transport performante, integrate,
care să protejeze mediul şi să răspundă
exigenţelor utilizatorilor. Pachetul de măsuri pe care l-am prezentat
astăzi va contribui, de asemenea, la consolidarea capacităţii de
atracţie exercitate de transportul maritim şi fluvial, a
competitivităţii în scopul realizării
comodalităţii”, a declarat Jacques Barrot, vicepreşedintele
Comisiei responsabil pentru transporturi. „Integrarea acestor moduri de
transport în lanţuri logistice performante este indispensabilă
pentru reconcilierea eficienţei economice a transportului şi a
evoluţiei acestuia pe termen lung.”</p>
<p>Pe baza rezultatelor unei ample consultări iniţiate în vara
anului 2006, planul de acţiune privind logistica propune treizeci de
măsuri pentru îmbunătăţirea eficienţei şi a
durabilităţii transportului în Uniunea Europeană prin
diminuarea costurilor şi economisirea timpului şi a energiei. Planul
de acţiune are drept obiectiv îmbunătăţirea fluxului de
informaţii aferent transportului fizic de mărfuri, simplificarea
procedurilor administrative, consolidarea competenţei şi a
capacităţii de atracţie a sectorului logistic şi promovarea
serviciilor de calitate. De altfel, acesta susţine inovarea logisticii
în mediul urban şi a transportului pe distanţe mari concentrat
în „coridoarele
verzi”<sup><b><a name="fnB1" href="#fn1">[1]</a></b></sup>.</p>
<p>În ceea ce priveşte transportul maritim, Comisia continuă
promovarea acestui mod de transport care rămâne cel mai eficient din
punct de vedere al consumului de energie şi protejează mediul în
ceea ce priveşte emisiile de gaze cu efect de seră. Simplificarea
procedurilor administrative pentru transportul maritim în cadrul Uniunii
este indispensabilă pentru consolidarea capacităţii de
atracţie a acestui mod de transport. Documentele privind spaţiul
european de transport maritim fără bariere şi autostrăzile
maritime<sup><b><a name="fnB2" href="#fn2">[2]</a></b></sup> indică
progresele înregistrate în procesul de elaborare a acestor două
iniţiative şi invită toate părţile interesate
să-şi exprime opinia în acest sens. Comunicarea privind politica
portuară europeană are drept obiectiv stimularea dezvoltării unui
sistem portuar eficient în Europa, care să dispună de capacitatea
de a răspunde exigenţelor în materie de transport actuale şi
viitoare. Această comunicare elaborează un plan de acţiune pentru
Comisie pentru a permite porturilor europene să se confrunte cu
provocările generate de creşterea cererii de transport, progresele
tehnologice şi necesitatea reducerii emisiilor.</p>
<p>Având în vedere îmbunătăţirea continuă a
eficienţei transportului rutier, transportul feroviar trebuie să
devină, de asemenea, mai competitiv. Comisia are drept obiectiv promovarea
creării unei reţele feroviare europene în cadrul căreia
transportul de mărfuri să poată oferi servicii de calitate mai
bună în ceea ce priveşte timpul de călătorie,
fiabilitatea şi capacitatea. În scopul completării măsurilor
deja adoptate (precum realizarea
ERTMS<sup><a name="fnB3" href="#fn3">[3]</a></sup> pe axele identificate ca
fiind prioritare sau crearea unor infrastructuri importante ale reţelei
transeuropene de transport), Comisia propune o serie de noi iniţiative
pentru crearea unei reţele europene orientate spre transportul de
mărfuri, în cadrul căreia serviciile oferite să fie mai
fiabile şi mai performante decât în prezent. </p>
<p>Transportul de mărfuri este esenţial pentru competitivitatea
economiei europene şi pentru calitatea vieţii cetăţenilor
Uniunii. Se estimează că volumul de transport de mărfuri în
Europa va creşte cu 50% în perioada 2000-2020. În anii
următori, transportul de mărfuri trebuie să se confrunte cu
provocările generate de eficienţă, calitate şi durabilitate.
Astfel, acesta trebuie să ofere răspunsuri adecvate problemelor
privind blocajele, schimbările climatice (transportul de mărfuri este
responsabil pentru o treime din emisiile de CO<sub>2</sub> datorate
transporturilor<sup><a name="fnB4" href="#fn4">[4]</a></sup>), aprovizionarea cu
energie şi siguranţa. În paralel, atât noile tehnologii ale
informaţiei şi comunicaţiilor, cât şi influenţa
transportului de mărfuri european pe piaţa mondială oferă
oportunităţi semnificative pentru viitor. </p>
<p>Informaţii suplimentare privind transportul de mărfuri în
Europa pot fi consultate la următoarea adresă de internet:</p>
<p><a
href="http://ec.europa.eu/transport/logistics/index_en.htm">http://ec.europa.eu/transport/logistics/index_en.htm</a><br>Info
Clip:</p>
<p><a
href="http://ec.europa.eu/avservices/annonce/template_en.cfm?prodid=2468">http://ec.europa.eu/avservices/annonce/template_en.cfm?prodid=2468</a></p>
<hr><p><sup><b><a name="fn1" href="#fnB1">[1]</a></b></sup> 	Coridoarele verzi
combină moduri de transport diferite pentru desfăşurarea unui
transport de mărfuri de tip „uşă la uşă”
(<i>door-to-door</i>) integrat, care protejează mediul şi calitatea
vieţii cetăţenilor europeni şi oferă soluţii
eficiente din perspectiva consumului de energie.</p>
<p><sup><b><a name="fn2" href="#fnB2">[2]</a></b></sup> 	Aceste axe maritime
mari existente între statele membre ale Uniunii Europene oferă
servicii regulate de înaltă calitate, combinate cu alte moduri de
transport, garantează un acces mai uşor şi mai rapid la anumite
regiuni periferice ale Europei şi permit evitarea obstacolelor naturale,
precum Alpii şi Pirineii. Autostrăzile maritime deţin un rol
semnificativ în procesul de restructurare a transportului de mărfuri
pe distanţe mari în Europa şi de îmbunătăţire
a durabilităţii acestuia. </p>
<p><sup><b><a name="fn3" href="#fnB3">[3]</a></b></sup> 	Sistemul european de
gestionare a traficului feroviar (ERTMS - European Rail Traffic Management
System) vizează remedierea fragmentării sistemelor de control al
traficului feroviar în Europa şi dezvoltarea unui trafic feroviar
fluid şi sigur. </p>
<p><sup><a name="fn4" href="#fnB4">[4]</a> </sup>	Un sfert din emisiile totale
de CO<sub>2</sub> se datorează transporturilor.</p>


