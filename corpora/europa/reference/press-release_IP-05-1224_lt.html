<h1>
<a name="Heading4"></a><b>Europos Komisija siūlo
išsamią ES paramos palestiniečiams strategiją
</b></h1>
<p><b><i>Komisija patvirtino komunikatą Tarybai ir Europos Parlamentui
„ES ir Palestinos bendradarbiavimas pasitraukus Izraeliui –
dviejų valstybių link“.  Šiuo komunikatu siekiama nustatyti
išsamią vidutinio laikotarpio ES paramos palestiniečiams
strategiją.  Dėmesio centre – veiksmai, kurių reikia imtis
siekiant sukurti politiškai ir ekonomiškai veiksnią Palestinos
valstybę.  Tai tiesioginis atsakas į naująsias galimybes,
atsiradusias Izraeliui pasitraukus iš Gazos Ruožo, ir į
poreikių vertinimą, kurį šiuo metu atlieka specialusis
„ketverto“ pasiuntinys  Jamesas Wolfensohnas.  J. Wolfensohnas
paragino tarptautinę bendruomenę padvigubinti palestiniečiams
skiriamą paramą.  Iš Bendrijos biudžeto skiriama parama
tuomet padidėtų 200–300 mln. eurų. Jeigu dėl Izraelio
pasitraukimo iš Gazos Ruožo bus padaryta pažanga
įgyvendinant „Kelio gairių“ planą ir jeigu kiti
paramos teikėjai taip pat žymiai padidins paramą, Komisija,
gavusi valstybių narių ir Europos Parlamento pritarimą, yra
pasirengusi siūlyti, kad minėtai paramai finansuoti būtų
skirta papildomų lėšų.  Siūloma strategija
grindžiama neatidėliotinu 60 mln. eurų skyrimu paramai po
Izraelio pasitraukimo.  </i></b></p>
<p>Briuselyje Išorės santykių ir Europos kaimynystės
politikos Komisijos narė Benita Ferrero-Waldner pareiškė:
<i>„Negalime sau leisti nepasinaudoti galimybėmis, atsiradusiomis
Izraeliui pasitraukus iš Gazos Ruožo.  Būdama didžiausia
paramos teikėja palestiniečiams, ES yra pasirengusi pasinaudoti savo
įtaka sprendžiant klausimus, susijusius su naujomis  galimybėmis
ir iššūkiais. Šiandien pateikiamoje strategijoje
išdėstomos užduotys, kurias galime atlikti, ir sąlygos,
kuriomis teikiama parama duotų daugiausia naudos. Tikiuosi, kad šis
požiūris sulauks valstybių narių paramos ir kartu
galėsime padidinti savo poveikį“. </i></p>
<p><i>Vėliau ji pridūrė: „Jeigu bus daroma pakankama
pažanga įgyvendinant „Kelio gairių“ planą,
Komisija yra pasirengusi prašyti Europos Parlamento ir Tarybos, kad paramai
būtų skirta kur kas daugiau papildomų Bendrijos
lėšų. Tikimės, kad ir kiti paramos teikėjai pasielgs
taip pat. Europa yra pasirengusi būti didžiausia taikos partnerė,
jeigu visos šalys iš tikrųjų stengsis padėti sukurti
sėkmei palankias sąlygas.“    </i></p>
<p>Strategijos pagrindą sudaro su Palestinos savivalda pernai metais
suderintas Europos kaimynystės politikos veiksmų planas, bet joje
atsižvelgiama ir į naująsias galimybes.  Reikia tikėtis, kad
dabartinė padėtis, susidariusi po Izraelio pasitraukimo, sukurs
sąlygas Palestinos ekonomikai atsigauti, o komunikate pateiktų
pasiūlymų dėmesio centre yra būtinybė remti
šį pasirengimą Palestinos valstybingumui ir kurti jos
politinę administraciją.  </p>
<p>Komunikate nurodomi keli kiti kriterijai, kurie yra būtini, kad
būtų galima pateisinti ES dalyvavimą, kuris taip pat priklauso
nuo pažangos, padarytos specialiojo pasiuntinio nustatytose 6
prioritetinėse
srityse<sup><b><a name="fnB1" href="#fn1">[1]</a></b></sup>.</p>
<p>Be to, komunikate skatinamos praktinės trišalės Europos
Sąjungos, Izraelio ir palestiniečių iniciatyvos, grindžiamos
pastarojo laikotarpio sėkme energijos ir transporto srityse. </p>
<p><b>Rinkimų, teismų sistemos ir teisinės valstybės
rėmimas</b></p>
<p>Toliau remti rinkimų procesą; remti palestiniečių
pastangas reformuoti teismų sistemą; sukurti trumpalaikę
teisinės valstybės stiprinimo strategiją, įskaitant
kovą su korupcija ir organizuotu nusikalstamumu. </p>
<p>ES dalyvavimo kriterijai: ES rinkimų stebėtojų misijos
rekomendacijų įgyvendinimas; Palestinos savivaldos (PS)
įsipareigojimas vykdyti Europos kaimynystės politikos veiksmų
plane numatytas reformas.</p>
<p><b>Palestinos savivaldos reformos rėmimas</b></p>
<p>Remti pastangas modernizuoti pajamų administravimą; teikti
paramą toliau stiprinant finansų kontrolę. </p>
<p>Būtina imtis skubių priemonių Palestinos viešojo
administravimo sektoriaus reformoms visoje valstybės tarnyboje paremti.
Teikdama techninę paramą ir įgyvendindama porinius projektus
(glaudaus ryšio su Europos administratoriais užmezgimas siekiant
pasidalyti geriausia patirtimi), ES turėtų padėti siekti didesnio
veiksmingumo.</p>
<p><i>ES dalyvavimo kriterijai: </i>didesnė valstybinių
institucijų atskaitomybė, pažanga pertvarkant ministerijas. </p>
<p><b>Palestinos ekonomikos prekybos ir investavimo sąlygų
gerinimas</b></p>
<p>Siekiant ekonominio tvarumo, Vakarų Krantui ir Gazos Ruožui
reikalinga pagalba sprendžiant nuolatinės didžiulės
priklausomybės nuo Izraelio ekonomikos klausimą; taip pat reikia
didesnių pastangų rinkoms įvairinti.  Prioritetai: </p>
<ul>
<li>Dvišalių ir regioninių prekybos santykių plėtojimas
sudarant geresnes sąlygas Palestinos prekėms patekti į
rinką; techninė pagalba; dialogas siekiant įveikti kliūtis,
susijusias su reguliavimu; Palestinos ekonomikos integravimas į
regioną.    </li>
<li>Praktinės trišalės Europos Sąjungos, Izraelio ir
Palestiniečių iniciatyvos, grindžiamos pastarojo meto pasiekimais
energetikos ir transporto srityse. </li>
<li>Muitinės administracijos stiprinimas komandiruojant ekspertus ir, jei
visos šalys sutaria, numatant trečiosios šalies vykdomą
stebėjimą pasienyje. </li>
<li>Palankių sąlygų privačiojo sektoriaus investicijoms
sudarymas teikiant paramą PS teisinei sistemai peržiūrėti;
privačiojo sektoriaus rėmimas numatant galimą paramą
profesiniam mokymui, mikrokreditai ir EIB veiklos atnaujinimas
palestiniečių teritorijose.    </li></ul><p><i>ES dalyvavimo
kriterijai: </i>žymiai padidėjęs saugumas, teritorijų
pasiekiamumas ir šešių klausimų, nustatytų
„ketverto“ pasiuntinio, sprendimas; Izraelis garantuoja sausumos
pasienio perėjimo punktų, per kuriuos patenkama į oro ir
jūrų uostus, veikimą. <b> </b></p>
<p><b>Vakarų Kranto ir Gazos Ruožo infrastruktūros
atkūrimas.</b></p>
<p><a name="_Hlt116275222"></a><a name="_Hlt116275223"></a><a name="_Hlt116275230"></a>Komisija
jau paskelbė pradinius planus remti infrastruktūros atkūrimą
(<a
href="/rapid/pressReleasesAction.do?reference=IP/05/1159&format=HTML&aged=0&language=EN&guiLanguage=en">IP/05/1159:
2005 m. Europos Komisija palestiniečiams skirs 280 mln. eurų
paramą</a>). Į kitą išsamų atkūrimo planą
reikės įtraukti transporto, energetikos, vandens ir atliekų
tvarkymo sektorius, kaimo plėtrą, institucijų, pvz., teismo
rūmų ir saugumo kompleksų, atkūrimą. </p>
<p><i>ES dalyvavimo kriterijai: </i>reikia sumažinti žmonių
judėjimo ir prekių patekimo į rinką apribojimus; būtina
koordinuoti pagalbos teikėjų veiklą.     </p>
<p>Daugiau informacijos apie ES paramą Vidurio Rytų taikos procesui
žr.</p>
<p><a
href="http://ec.europa.eu/external_relations/mepp/index.htm">http://ec.europa.eu/external_relations/mepp/index.htm</a><u>
</u></p>
<hr><p><sup><b><a name="fn1" href="#fnB1">[1]</a></b></sup> Sienų
perėjimas, Vakarų kranto ir Gazos ruožo ryšys,
judėjimas Vakarų krante, oro ir jūrų uostas,
gyvenviečių namai ir šiltnamiai.</p>


