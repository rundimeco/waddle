<h1>
<a name="Heading4"></a><b>Egyesülések: A Bizottság
jóváhagyja a Magyar Tőzsde és a Központi
Elszámolóház és Értéktár
felvásárlását</b></h1>
<p><b><i>A Bizottság az EU egyesülésről szóló
rendelete értelmében engedélyezte a magyar Budapesti
Értéktőzsde („BSE”), a Budapesti Árutőzsde
(„BCE”), valamint a Központi Elszámolóház
és Értéktár („KELER”) tervezett,  a Wiener
Börse AG-ból, az Österreichische Kontrollbank
Aktiengesellschaftból, a Raiffeisen Zentralbank Österreich
AG-ból, az Erste Bank der österreichischen Sparkassen AG-ból
és a német HVB csoport magyarországi
leányvállalatából, a HVB Bank Hungary-ból
álló közös vállalat által történő
felvásárlását. A Bizottság arra a
következtetésre jutott, hogy a művelet – az
átvétel tárgyát képező célüzletek
csekély mérete és az ügylet korlátozott kihatása
miatt – nem fogja jelentősen befolyásolni az EGT-n vagy annak
bármely jelentős részén belüli versenyt.</i></b></p>
<p>Az RZB, az Erste és a HVBH bankok Ausztriában és
Magyarországon a banki és pénzügyi szolgáltatások
területén tevékenykednek. A WBAG a bécsi
értéktőzsde és az általános árutőzsde,
az ÖKB pedig speciális tőkepiaci szolgáltatásokat
nyújt, valamint az osztrák központi értékpapír
letétkezelő. A BSE magyarországi
értéktőzsdeként, a BCE pedig az árutőzsdeként
tevékenykedik. A KELER a tőzsde és a Magyar Nemzeti Bank
tulajdonában áll, a tőzsde magyar központi
elszámolóháza és értéktára.</p>
<p>A Bizottság az ügylet csekély mérete (a három
tőzsde együttes piaci kapitalizációja az
értéktőzsdei szolgáltatások tekintetében az
EGT-piac kevesebb mint 1%-át teszi ki) és a piackutatás
által előre jelzett esetleges versenyserkentő hatások miatt
jóváhagyta az egyesülést.  A piackutatás is
megerősítette e tőzsdék azon közös
érdekét, hogy a tőzsdei forgalom növelése és az
új jegyzésekhez való bátorítás érdekében
alacsony szinten tartsák a tőzsdei díjakat. A KELER által
nyújtott szolgáltatásokat, mint például az
elszámolási és klíring, letétkezelési és
értéktári szolgáltatásokat megfelelőképpen
szabályozza és felügyeli a magyar Pénzügyi Szervezetek
Állami Felügyelete és a magyar tőkepiaci
törvény.</p>
<p>Az ügyletet a közös vállalkozásban részes
bankok jelentős forgalma miatt az EU egyesülésről
szóló rendelete értelmében be kell jelenteni a
Bizottságnál.</p>

