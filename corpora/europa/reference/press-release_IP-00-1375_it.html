<H3>
<P><B>La Commissione esamina nuovamente le esenzioni fiscali francesi per i biocarburanti</B></H3>
<P><I><B>In seguito a una sentenza del Tribunale di primo grado la Commissione europea ha deciso di avviare il procedimento d'indagine formale in materia di aiuti di Stato per una parte del regime francese che prevede un'esenzione fiscale per i biocarburanti. Con sentenza del 27 settembre 2000 il Tribunale di primo grado ha infatti parzialmente annullato la decisione della Commissione del 9 aprile 1997, che aveva dichiarato compatibile con il mercato comune un regime di aiuti per i biocarburanti (esteri di oli vegetali ed </B></I><I><B>etil-ter-butil-etere</B></I><I><B> o ETBE) notificato dalla Francia con lettera del 29 novembre 1996. La sentenza non ha toccato la parte della decisione relativa alla filiera degli esteri di oli vegetali: il nuovo procedimento interessa quindi solo le misure riguardanti la filiera ETBE.</B></I>
<P>«La Commissione è favorevole alle energie rinnovabili», ha ribadito il commissario responsabile per la concorrenza, Mario MONTI. «Questa nuova indagine non rappresenta affatto un'inflessione in questa posizione, ma deriva dalla necessità di rispettare la sentenza del Tribunale.»
<P>Nella decisione parzialmente annullata in seguito a un ricorso presentato dalla società BP Chemicals Ltd la Commissione aveva:
<UL><P><LI>esaminato e accertato la compatibilità del regime notificato sulla base delle norme in materia di aiuti di Stato;  
<P><LI>dichiarato che tale regime presentava le caratteristiche di un progetto pilota per lo sviluppo tecnologico di prodotti meno inquinanti ai sensi dell'articolo 8, paragrafo 2, lettera d) della direttiva 92/81 relativa all'armonizzazione delle strutture delle accise sugli oli minerali (in appresso "la direttiva 92/81"), cosa che permetteva di autorizzare la Francia ad applicare la detassazione proposta;
<P><LI>deciso di non sollevare obiezioni in merito al regime notificato.
</UL><P>Nella sentenza emessa il Tribunale considera che l'adozione della decisione impugnata, per quanto riguarda le misure del regime relativo all'ETBE, vada al di là dei poteri conferiti alla Commissione dal trattato CE in materia di esame degli aiuti di Stato, poiché tale regime non soddisfa i requisiti stabiliti dall'articolo 82, paragrafo 2, lettera d) della direttiva 92/81. 
<P>La sentenza è stata comunicata alla Commissione in data 2 ottobre 2000. Conformemente all'articolo 233 del trattato, la Commissione è tenuta a prendere i provvedimenti che l'esecuzione della sentenza del Tribunale di primo grado comporta.
<P>Per le <B><U>misure relative alla filiera ETBE</U></B>, e tenuto conto del fatto che con l'annullamento della suddetta decisione viene a cadere l'autorizzazione del 9 aprile 1997, il procedimento amministrativo è ricondotto alla fase d'esame preliminare, che la Commissione deve chiudere con una pertinente decisione.
<P>Il regime proposto dalla Francia, nella sua forma attuale, va al di là del concetto di progetto pilota quale interpretato dal Tribunale di primo grado. La detassazione prevista non risulta quindi conforme all'articolo 8, paragrafo 2, lettera d) della direttiva 92/81/CEE. La Francia ha appena notificato - ai sensi dall'articolo 8, paragrafo 4 della stessa direttiva - una domanda di deroga che dovrà essere autorizzata dal Consiglio.
<P>La sentenza lascia invece formalmente intatta la parte della decisione relativa alle <B><U>misure riguardante la filiera esteri</U></B>. Sotto questo aspetto l'annullamento della decisione non ha quindi conseguenze dirette sul piano del procedimento amministrativo.
<P>La parte del regime di aiuti relativa alla filiera esteri deve pertanto essere considerata come un aiuto esistente. Dal punto di vista giuridico un nuovo esame preliminare riguardante tale filiera non può quindi essere preso in considerazione, poiché ciò comprometterebbe la certezza del diritto per i terzi.
<P>In tali circostanze la Commissione ritiene che la procedura più appropriata per garantire coerenza nel trattamento delle due filiere dal punto di vista della disciplina degli aiuti di Stato e del rispetto delle disposizioni della direttiva 92/81 è quella prevista agli articoli da 17 a 19 (procedura relativa ai regimi d'aiuto esistenti) del regolamento di procedura in materia di aiuti di Stato (regolamento 659/1999). La Commissione proporrà quindi eventualmente alla Francia opportune misure per modificare il regime applicabile agli esteri di oli vegetali.
