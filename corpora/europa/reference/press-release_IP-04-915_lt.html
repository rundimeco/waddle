<h1>
<a name="Heading4"></a><b>Cukrus: Komisija siūlo sukurti rinkai,
vartotojams ir prekybai palankesnį režimą</b></h1>
<p><b><i>Šiandien Europos Komisija pasiūlė radikalią ES
cukraus režimo reformą.  Dabartinė sistema susilaukė
griežtos kritikos dėl blogo išteklių paskirstymo,
konkurencijos varžymo, kenkimo besivystančioms šalims ir
nepalankumo vartotojams, mokesčių mokėtojams ir aplinkai.
Komisija siūlo iš esmės sumažinti cukraus eksportą ir
eksporto grąžinamąsias išmokas, panaikinti intervencines
priemones, sumažinti ES produkciją ir cukraus kainas vidaus rinkoje
bei cukrinių runkelių augintojams užtikrinti nuo gamybos apimties
atsietą mokėjimą. Reforma numatoma pradėti 2005 m. liepos
mėn. Siekiant, kad visos šalys turėtų pakankamai laiko
pasirengti reformai, permainos turi būti įgyvendintos per ketverius
metus. Atsižvelgiant į neapibrėžtumą tarptautinėje
arenoje, 2008 m. reformą numatoma svarstyti dar kartą.</i></b></p>
<p>ES žemės ūkio komisaras Francas Fišleris pasakė:
<i>„Ši reforma suteikia ES cukraus sektoriui ir besivystančioms
šalims apčiuopiamą perspektyvą. Mūsų vartotojai
patirs daug daugiau rinkos orientavimo, o besivystančios šalys –
mažiau prekybos iškraipymo.“</i></p>
<p><b>Reformos poveikis</b></p>
<p>Reforma sudarys sąlygas darniam ir konkurencingam cukraus gamybos
tęstinumui ES.  Pagal atsietų pajamų mokėjimo principą
ES cukrinių runkelių augintojams bus dalinai kompensuojamos dėl
visiško mokėjimo atsiejimo prarastos pajamos. ES vartotojams ir
cukrų perdirbantiems pramonės sektoriams sumažės kainos. Be
to, šia reforma spręsis tam tikros aplinkos problemos, kurias sukelia
intensyvi gamyba.</p>
<p><b>Užimtumo aspektai</b></p>
<p>Dabartinis cukraus režimas neišsaugoja darbo vietų. Per
pastaruosius dešimtį metų šiame sektoriuje buvo panaikinta
apie 17 000 su perdirbimu susijusių darbo vietų. 1990 m. ES buvo 240
cukraus rafinavimo įmonių, o 2001 m. liko tik 135. Ši tendencija
nekis. </p>
<p>Reformos metu bus siekiama restruktūrizacijos, kuri nuo ankstesnių
skirsis tuo, kad likusi gamyba bus konkurencinga, ir bus išsaugotos darbo
vietos. Reforma pramonei suteiks užtektinai laiko prisitaikyti. Siekdama
sušvelninti restruktūrizacijos socialinius ir ekonominius padarinius,
neekonomiškai dirbantiems cukraus fabrikams Komisija siūlo
perorganizavimo schemą.</p>
<p><b>Naujosios valstybės narės</b></p>
<p>Atsižvelgiant į tai, kad naujosios valstybės narės jau
visapusiškai naudojosi esamo cukraus režimo privalumais, Komisija joms
siūlo suteikti visą kompensaciją. Šiems mokėjimams bus
taikoma finansinė disciplina.</p>
<p><b>AKR veiksmų planas</b></p>
<p>ES visapusiškai vykdo savo įsipareigojimus AKR valstybėms ir
Indijai. Vykdant reformą šioms šalims atsivers aiški
perspektyva, jos išsaugos savo importo preferencijas ir patrauklią
eksporto rinką. ES inicijuos dialogą su suinteresuotomis šalimis
veiksmo, kuris turėtų būti pasiūlytas iki 2004 m. pabaigos,
pagrindu tam, kad būtų nustatytos tinkamos prekybos ir vystymosi
priemonės. Komisija pasiūlys kiekvienai jų pritaikytas programas,
siekdama joms padėti prisitaikyti prie naujų rinkos sąlygų,
pagerinti cukraus gamybos konkurencingumą tuo atveju, kur ji yra
ekonomiškai pagrįsta, arba paremti įvairinimą. </p>
<p>49 neturtingiausios valstybės galės į ES eksportuoti daugiau
cukraus be muito mokesčių.</p>
<p><b>Pagrindiniai pasikeitimai</b></p>
<ul>
<li>Sumažinti institucijos paramos kainą nuo 632 EUR/t iki 421 EUR/t
dviem etapais per trejus metus;</li>
<li>Sumažinti minimalią cukrinių runkelių kainą nuo
43,6 EUR/t iki 27,4 EUR/t dviem etapais per trejus metus;</li>
<li>Panaikinti viešąją intervenciją ir ją pakeisti
privataus saugojimo sistema;</li>
<li>2,8 mln. t sumažinti ES gamybos kvotas (nuo 17,4 mln. t iki 14,6 mln.
t) per ketverius metus;</li>
<li>2 mln. t sumažinti subsidijuojamą eksportą (nuo 2,4 mln. t
iki 0,4 mln. t);</li>
<li>Naujas, atsietas mokėjimas cukrinių runkelių augintojams, kad
iš dalies kompensuotų pajamų netektį (60 %);</li>
<li>Skirtingų valstybių narių operatoriai gali vieni kitiems
perduoti kvotas </li>
<li>250 EUR/t perorganizavimo schema sektorių paliekančioms
įmonėms.</li></ul><p>Išsamesnės informacijos apie
šį pasiūlymą galima rasti:</p>
<p><a
href="http://ec.europa.eu/agriculture/capreform/index_en.htm">http://ec.europa.eu/agriculture/capreform/index_en.htm</a>
</p>
<p><a
href="/rapid/pressReleasesAction.do?reference=MEMO/04/177&format=HTML&aged=0&language=EN&guiLanguage=fr">MEMO/04/177</a>
</p>

