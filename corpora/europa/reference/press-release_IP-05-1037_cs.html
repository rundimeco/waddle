<h1>
<a name="Heading4"></a><b>Vnitřní trh: Komise
přijímá opatření, aby zajistila
provádění právních předpisů EU ze strany 13
členských států</b></h1>
<p><b><i>Evropská komise se rozhodla zahájit proti 13
členským státům řízení pro porušení
práva z důvodu nesplnění jejich povinnosti provést
jednu či více z osmi různých směrnic
týkajících se vnitřního trhu do
vnitrostátních právních předpisů.
Požádá Belgii, Českou republiku, Estonsko, Řecko,
Itálii, Lotyšsko, Lucembursko, Nizozemsko, Portugalsko, Slovensko,
Španělsko, Švédsko a Spojené království, aby
v celkem 25 případech rychle provedly nezbytné právní
předpisy, k nimž patří směrnice o
doplňkovém dozoru nad finančními konglomeráty, o
reorganizaci a likvidaci úvěrových institucí, o
činnosti institucí elektronických peněz, o
účetních pravidlech, o likvidaci pojišťovacích
služeb, životním pojištění, poštovních
službách a službách s podmíněným
přístupem. Tyto žádosti mají podobu
„odůvodněného stanoviska“, které je druhou
fází řízení pro porušení práva
podle článku 226 Smlouvy o ES. Neobdrží-li Komise do
dvou měsíců uspokojivou odpověď, může
věc předložit Soudnímu dvoru.</i></b></p>
<p><b>Doplňkový dozor nad finančními konglomeráty:
Belgie, Řecko, Lucembursko, Nizozemsko, Portugalsko, Švédsko,
Česká republika a Lotyšsko</b></p>
<p>Evropská komise zaslala osmi členským státům –
Belgii, Řecku, Lucembursku, Nizozemsku, Portugalsku, Švédsku,
České republice a Lotyšsku – odůvodněné
stanovisko za to, že do srpna 2004 neprovedly směrnici 2002/87/ES o
doplňkovém dozoru nad úvěrovými institucemi,
pojišťovnami a investičními podniky ve finančním
konglomerátu. Finanční konglomeráty jsou
průřezovými finančními skupinami
působícími jak v oblasti bankovních/investičních
služeb, tak v odvětvích pojištění. Tato
směrnice stanoví zvláštní opatření pro
obezřetnostní dohled nad těmito finančními skupinami s
cílem zajistit jejich finanční zdraví a solventnost. Jakmile
ji všechny členské státy řádně provedou,
stane se přínosem pro spotřebitele, vkladatele a investory v
Evropské unii, neboť bude stimulovat výkonnost
finančního trhu a zvyšovat hospodářskou
soutěž. Daná směrnice byla prioritním
opatřením v rámci akčního plánu pro
finanční služby.</p>
<p><b>Reorganizace a likvidace úvěrových institucí:
Řecko, Portugalsko, Švédsko a Česká republika</b></p>
<p>Komise se rozhodla zaslat Řecku, Portugalsku, Švédsku a
České republice odůvodněné stanovisko za
neprovedení směrnice 2001/24/ES o reorganizaci a likvidaci
úvěrových institucí do vnitrostátních
právních předpisů. </p>
<p>Daná směrnice stanoví, že v případě
úpadku úvěrové instituce s pobočkami v
různých členských státech je likvidace
předmětem jediného konkurzního řízení,
které se zahajuje v tom členském státě, kde má
úvěrová instituce své zapsané sídlo
(rovněž označovaném domovský členský
stát), a řídí se výhradně úpadkovým
právem daného domovského státu. Vzhledem k tomu, že
daná směrnice není plně provedena všemi
členskými státy, existuje riziko střetu jurisdikcí a
není zaručeno rovné zacházení s věřiteli v
různých členských státech. </p>
<p><b>Činnost institucí elektronických peněz:
Estonsko</b></p>
<p>Komise zaslala Estonsku odůvodněné stanovisko za
neprovedení směrnice 2000/46/ES o přístupu k činnosti
institucí elektronických peněz, o jejím výkonu a o
obezřetnostním dohledu nad touto činností. Daná
směrnice koordinuje podmínky činnosti institucí
elektronických peněz a stanoví zvláštní
obezřetnostní režim dohledu zaměřený na
zajištění jejich finanční bezúhonnosti a
řádného fungování. Stanoví tím rovné
podmínky pro subjekty působící v této oblasti ku
prospěchu držitelů elektronických peněz v celé
EU.</p>
<p><b>Účetní pravidla: Řecko, Belgie, Španělsko,
Itálie, Nizozemsko, Spojené království a Lucembursko</b></p>
<p>Komise se rozhodla zaslat Řecku, Belgii, Španělsku,
Itálii, Nizozemsku, Spojenému království a Lucembursku
odůvodněné stanovisko s žádostí o
začlenění směrnice 2003/51/ES do vnitrostátních
právních předpisů. Tyto státy neodpověděly
nebo neposkytly uspokojivou odpověď na úřední
oznámení zaslané v březnu 2005.</p>
<p>Směrnice Evropského parlamentu a Rady 2003/51/ES ze dne 18.
června 2003 mění směrnice 78/660/EHS, 83/349/EHS, 86/635/EHS
a 91/674/EHS o ročních účetních
závěrkách a konsolidovaných účetních
závěrkách některých forem společností, bank a
jiných finančních institucí a pojišťoven. Tyto
směrnice vymezují, jaké formy společností musejí
předkládat účetní závěrky, určují
formát, který je třeba použít pro výsledovku a
rozvahu, a stanoví, jaké se použijí zásady
oceňování. Rovněž předepisují požadavky
pro vykazování účetních závěrek.</p>
<p>Nařízení o mezinárodních účetních
standardech (dále jen „IAS“) přijaté v červnu
2002 vyžaduje, aby všechny společnosti v EU, které
vydávají cenné papíry na regulovaného trhu
Společenství, jako je burza, od roku 2005 používaly IAS.
Zároveň umožňuje členským státům, aby
tento požadavek rozšířily i na všechny ostatní
společnosti. Tam, kde se IAS nepoužívají, budou
základem účetních požadavků EU nadále
čtvrtá a sedmá směrnice v oblasti práva
společností (78/660/EHS a 83/349/EHS), jež jsou známy
rovněž pod pojmem účetní směrnice. Ty tedy budou
nadále platit až pro 5 milionů evropských
společností. Dané směrnice bylo třeba modernizovat.</p>
<p>Směrnice 2003/51/ES sladila účetní požadavky EU s
moderní účetní teorií a praxí. Umožňuje
členským státům, které neuplatňují IAS na
všechny společnosti, přiblížit se podobnému,
vysoce kvalitnímu účetnímu výkaznictví,
čímž byl odstraněn veškerý nesoulad
s IAS.</p>
<p><b>Směrnice o reorganizaci a likvidaci pojišťoven:
Česká republika</b></p>
<p>Komise se rozhodla zaslat České republice odůvodněné
stanovisko za nesdělení vnitrostátních opatření
pro provedení směrnice 2001/17/ES o reorganizaci a likvidaci
pojišťoven (dále jen „směrnice o likvidaci“) do
vnitrostátních právních předpisů. </p>
<p>Dle ustanovení dané směrnice je v případě
úpadku pojišťovny s pobočkami v jiných
členských státech likvidace předmětem jediného
konkurzního řízení, které se zahajuje v tom
členském státě, kde má pojišťovna své
zapsané sídlo. Směrnice má v daných případech
zajistit ochranu pojištěnců. Česká republika byla
povinna provést tuto směrnici do dne přistoupení, tedy do
1. května 2004.</p>
<p><b>Přepracovaná směrnice o životním
pojištění: Spojené království</b></p>
<p>Spojenému království bylo zasláno
odůvodněné stanovisko za nesdělení opatření
pro provedení ustanovení uvedených v čl. 69 odst. 1
přepracované směrnice o životním
pojištění č. 2002/83/ES do vnitrostátních
právních předpisů, pokud jde o území Gibraltar.
Čl. 69 odst. 1 měl být do 15. června 2004 proveden do
vnitrostátních právních předpisů.
Legislativní opatření pro provedení
příslušných ustanovení ve Spojeném
království Velké Británie a Severního Irska byla Komisi
oznámena v únoru 2005. Spojené království
připustilo, že dané ustanovení je třeba provést
také na Gibraltaru a uvedlo, že příslušný
legislativní proces již probíhá.  Do současné doby
však Komisi nebyly pro Gibraltar oznámeny žádné
právní předpisy. </p>
<p><b>Poštovní služby: Estonsko</b></p>
<p>Komise přijala odůvodněné stanovisko určené
estonským vnitrostátním orgánům, v důsledku
nesplnění povinnosti provést včas směrnici 2002/39/ES o
dalším otevření hospodářské soutěže
poštovních služeb Společenství do
vnitrostátních právních předpisů. Komise si je
vědoma toho, že estonské úřady podnikají
aktivní kroky k přijetí vhodných vnitrostátních
opatření pro provedení dané směrnice, vyjadřuje
však politování nad zpožděním při
přijímání vnitrostátních právních
předpisů, a to zejména z toho důvodu, že reforma
poštovního odvětví tvoří jeden z
klíčových prvků lisabonské strategie.</p>
<p><b>Směrnice 98/84/ES o právní ochraně služeb s
podmíněným přístupem a služeb tvořených
podmíněným přístupem: Lotyšská republika a
Slovenská republika</b></p>
<p>Komise se rozhodla zaslat Lotyšské republice a Slovenské
republice odůvodněné stanovisko za nesdělení
opatření pro provedení směrnice 98/84/ES o
podmíněném přístupu do vnitrostátních
právních předpisů. Tyto dva členské státy
měly tato opatření sdělit do 1. května 2004, dne jejich
přistoupení k Evropské unii.</p>
<p>Uvedené dva státy mají nyní dva měsíce na to,
aby dostály svým povinnostem. Neobdrží-li Komise v této
lhůtě uspokojivou odpověď, může věc
předložit Soudnímu dvoru.<br>Nejnovější informace
o řízeních proti členským státům
týkajících se porušení práva naleznete na
adrese:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a>
</p>

