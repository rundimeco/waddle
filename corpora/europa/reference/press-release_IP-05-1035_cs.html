<h1>
<a name="Heading4"></a><b>Vnitřní trh: Komise podniká
kroky proti 16 členským státům za nedodržení
povinnosti provést právní předpisy EU o finančních
službách</b></h1>
<p><b><i>Evropská komise se rozhodla zahájit proti 16
členským státům řízení pro porušení
práva z důvodu nesplnění jejich povinnosti provést
různé směrnice týkající se finančních
služeb. Komise formálně požádá Belgii, Českou
republiku, Řecko, Španělsko, Francii, Irsko, Kypr, Lotyšsko,
Lucembursko, Maďarsko, Nizozemsko, Polsko, Portugalsko, Finsko,
Švédsko a Spojené království, aby v celkem 57
případech rychle provedly nezbytné právní předpisy
zahrnující směrnice o zneužívání trhu. Tyto
žádosti budou mít podobu „odůvodněného
stanoviska“, které je druhou fází řízení pro
porušení práva podle článku 226 Smlouvy o ES.
Pokud členský stát, který obdržel
odůvodněné stanovisko, neposkytne ve stanovené
lhůtě (obvykle dvou měsíců) uspokojivou
odpověď, může Komise věc předložit
Soudnímu dvoru.</i></b></p>
<p>Komisař Charlie McCreevy odpovědný za vnitřní trh a
služby řekl: „Za posledních šest let jsme dosáhli
obrovského pokroku vstříc otevřenějšímu,
integrovanějšímu a konkurenceschopnějšímu
evropskému finančnímu trhu. Některé členské
státy však zaostávají v oblasti směrnic o cenných
papírech. Koncepce lepší právní úpravy není
jen o lepším vytváření pravidel, ale rovněž o
lepším provádění, včasném
začlenění do vnitrostátních právních
systémů a účinném prosazování. Dobrá
pravidla, na nichž se shodly členské státy s Evropským
parlamentem, jsou naprosto zbytečná, pokud nejsou provedena včas.
Proto doufám, že tato řízení pro porušení
práva dají dotčeným členským státům
podnět k tomu, aby neprodleně přijaly
příslušná opatření, a já je
naléhavě žádám, aby tak učinily“.</p>
<p>V letošním roce se legislativní fáze akčního
plánu pro finanční služby (FSAP) již chýlí ke
svému konci. Klíčovou prioritou Komise pro
příštích pět let je zajistit, aby stanovená
pravidla v celé EU skutečně fungovala. Tato pravidla musí
být členskými státy provedena správně a včas
a poté užita v praxi a důrazně prosazována.</p>
<p>V dané souvislosti se Komise rozhodla zahájit proti 16
členským státům řízení pro porušení
práva za neprovedení směrnice o zneužívání
trhu (2003/6/ES) a jejích tří technických
prováděcích směrnic (2003/124/ES, 2003/125/ES a 2004/72/ES).
Tato řízení se týkají 57 samostatných
případů, s ohledem na skutečnost, že členské
státy čelí řízení pro porušení
práva pro každou ze směrnic o zneužívání
trhu, která ještě nebyla provedena. Lhůta pro provedení
uvedených směrnic do vnitrostátních právních
předpisů uplynula 12. října 2004. Kromě uvedených
řízení Komise vytvořila tabulku, která zahrnuje
veškeré právní předpisy přijaté v rámci
tzv. „Lamfalussyho procesu“, tedy rámcové směrnice
přijaté Radou a Evropským parlamentem, stejně jako
související prováděcí opatření
navržená Komisí a přijatá Komisí postupem
projednávání ve výborech (viz <a
href="/rapid/pressReleasesAction.do?reference=IP/05/857&format=HTML&aged=0&language=EN&guiLanguage=en">IP/05/857</a>).<br>Nejnovější
informace o řízeních proti členským státům
týkajících se porušení práva naleznete na
adrese:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

