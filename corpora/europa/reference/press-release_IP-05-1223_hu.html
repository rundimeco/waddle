<h1>
<a name="Heading4"></a><b>A csontos marhahús piacra való
visszaengedéséről szóló bizottsági javaslat
elnyerte a tagállamok támogatását</b></h1>
<p><b><i>A tagállamok az Élelmiszerlánc- és
Állat-egészségügyi Állandó Bizottságban ma
adták hozzájárulásukat ahhoz a bizottsági
javaslattervezethez, amely felemeli azt a korhatárt, amelyen felül a
vágómarhából el kell távolítani a gerincoszlopot.
Az Európai Parlament ellenőrzési jogkörébe tartozó
és végleges formájában az Európai Bizottság
által az elkövetkező két hónapon belül
elfogadandó mai szavazat utat nyit az EU-ban a csontos marhahús, mint
például az olasz Fiorentina-steak vagy a csontos
hátszínből készült steak újbóli
előállításának. Az Európai
Élelmiszer-biztonsági Hatóság (EFSA) tudományosan
megalapozott tanácsán alapuló határozattervezet 12-ről
24 hónapra emeli azt a korhatárt, amelyen felül a levágott
szarvasmarhából el kell távolítani a gerincoszlopot. A
Bizottság TSE elleni ütemtervének (lásd <a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">IP/05/952)</a>
júliusi közzététele óta ez az első olyan javaslat,
amely az EU BSE elleni egyes intézkedéseit érinti. </i></b></p>
<p>Markos Kyprianou egészségügyi és
fogyasztóvédelmi biztos kijelentette: „Ez, az EU BSE elleni
intézkedésein enyhítő első lépés azt az
eredményt tükrözi, amit a betegség elleni küzdelemben
ezidáig elértünk. Nem egykönnyen meghozott döntés
ez. A Bizottság igénybe vette a legalaposabb tudományos
ismereteket, megvizsgálta a statisztikai jellegű
bizonyítékokat, és kiterjedt körű vitát folytatott
a tagállamokkal és az Európai Parlamenttel. Biztosak vagyunk
benne, hogy a fogyasztóvédelemnek a BSE-re vonatkozó
szabályok által az elmúlt évtizedben megalapozott magas
szintjét ez a javaslat nem befolyásolja majd.”</p>
<p>2000 októbere óta a gerincoszlop felkerült az EU által
összeállított, különleges fertőzési
veszélyt jelentő anyagok listájára, mivel úgy
tekintenek rá, hogy a BSE átvitelében a legnagyobb
kockázatot hordozza. Az EU BSE-re vonatkozó jogszabályai
alapján minden különleges fertőzési veszélyt
jelentő anyagot el kell távolítani és meg kell
semmisíteni a 12 hónapnál idősebb szarvasmarhák
esetében, hogy ezáltal akadályozzák meg ezen anyagoknak az
élelmiszer- és takarmányláncba való
bejutását. Ennek, valamint a többi szigorú
kockázatcsökkentő intézkedésnek
köszönhetően az EU-ban az elmúlt években kimutatott
pozitív BSE-előfordulások száma jelentősen
csökkent, miközben az ezekben az esetekben érintett állatok
kora egyre magasabb lett. Ezek a kedvező fejlemények arra
ösztönözték a Bizottságot, hogy mérlegelje az
egyes hatályos TSE elleni intézkedések esetében
lehetséges módosításokat, és figyelembe vegye azok
naprakésszé tételét a szerencsésen megváltozott
helyzetre való tekintettel.  </p>
<p>2005 áprilisában az EFSA közzétette azon
véleményét, amelyben támogatja a szarvasmarhák
gerincoszlopa eltávolításának esetében a korhatár
felemelését, és amelyben azt állítja, hogy még
akár a 30 hónapos kort is igen biztonságos
határértéknek lehet tekinteni. </p>
<p>Erre a véleményre alapozva, valamint a tagállamok és a
Parlament álláspontját figyelembe véve a Bizottság a 24
hónapos kort mint a legcélszerűbb felső
határértéket javasolta engedélyezni a BSE elleni legmagasabb
biztonsági határértékként. Ezt a
határértéket felül lehet vizsgálni a jövőben,
ha a BSE előfordulási számában tapasztalható
csökkenési tendencia tovább folytatódik. A TSE elleni
ütemterv javasolja továbbá, hogy a közeljövőben
vagy középtávon a javuló BSE-helyzetre és a
legújabb tudományos ismeretekre alapozva vizsgálják esetleg
felül a különleges fertőzési veszélyt jelentő
anyagokra vonatkozó többi szabályt is.</p>
<p>A gerincoszlop eltávolítására meghatározott magasabb
életkor megállapításától azt várják,
hogy kedvező hatást gyakorol majd a mezőgazdasági
termelők és a húsipar versenyképességére, valamint
hogy csökkenti az EU-ban a különleges fertőzési
veszélyt jelentő anyagok miatt keletkező veszteségeket. 
</p>
<p>Az EU BSE elleni intézkedéseit érintő további
információ a következő oldalon található: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

