<h1>
<a name="Heading4"></a><b>Bulgarija ir Rumunija artėja prie
narystės Sąjungoje </b></h1>
<p><b><i>Šiandien Komisija priėmė 2005 m. išsamųjį
vertinimo pranešimą apie Bulgarijos ir Rumunijos pasirengimą
stojimui į ES. Iš pranešimo matyti, kad besirengdamos stojimui
abi šalys padarė didelę pažangą. Sutelkusios visas
pastangas reformoms įgyvendinti, jos turėtų įvykdyti
narystės Europos Sąjungoje reikalavimus iki numatytos stojimo datos
– 2007 m. sausio 1 d.  Komisija ir toliau atidžiai stebės
šių šalių pasirengimą stojimui. 2006 m.
balandžio/gegužės mėn. ji apsvarstys esamą
padėtį ir, prireikus, gali rekomenduoti iki 2008 m. atidėti
stojimo datą, jei viena ar abi šalys bus aiškiai nepasirengusios
narystei. </i></b></p>
<p>2005 m. balandžio 25 d. Bulgarija ir Rumunija pasirašė Stojimo
sutartį tikėdamosi 2007 m. sausio 1 d. prisijungti prie ES. Komisija
nuolat stebi situaciją, nes nė viena šalis dar nėra
visiškai pasirengusi stojimui į ES. Šiandieniniame vertinimo
pranešime pateikiamos naujausios vertinimo išvados.  </p>
<p>Pristatydamas pranešimą komisaras Olis Renas (Olli Rehn)
pasakė: „Aš turiu pagirti Bulgariją ir Rumuniją
už žymią pažangą, pasiektą rengiantis narystei ES.
Tačiau galutinis sprendimas dar nepriimtas. Jei Bulgarija ir Rumunija nori
būti pasirengusios narystei jau 2007 m. sausio 1 d., jos turi labai rimtai
atsižvelgti į mūsų pranešimuose nurodytus klausimus ir
juos vertinti kaip paskatą pagreitinti reformas. </p>
<p>Komisija patvirtina, kad Bulgarija ir Rumunija atitinka politinius
kriterijus. Tačiau reikia dėti daugiau pastangų teisinės
valstybės stiprinimui, ypač per viešojo administravimo ir
teisės sistemos gerinimą bei veiksmingą kovą su korupcija.
</p>
<p>Bulgarija ir Rumunija atitinka reikalavimą, pagal kurį jos turi
būti veikiančios rinkos ekonomikos šalys. Jei Bulgarijoje
reformos bus vykdomos tokiu pat tempu, o Rumunija ryžtingai įgyvendins
struktūrinės reformos programą, jos turėtų atlaikyti
konkurencinį spaudimą ir rinkos jėgų veikimą Europos
Sąjungoje.</p>
<p>Abi šalys daro pažangą priimdamos ir įgyvendindamos ES
teisės aktus ir daugelyje sričių jau yra stipriai
pasistūmėjusios į priekį. Vis dėlto Komisija
nustatė keletą sričių, kuriose reikia dėti daugiau
pastangų.  Abiejų šalių valdžios institucijos
turėtų toliau ryžtingai tęsti pasirengimą, kad savo
šalių piliečiams galėtų užtikrinti visą
narystės ES teikiamą naudą. Šių dvejų
šalių pasirengime yra keletas konkrečių spragų,
dėl kurių kyla didelis susirūpinimas.  Nesiėmusios
skubių veiksmų, Bulgarija ir Rumunija greičiausiai nesugebės
iki 2007 m. sausio 1 d. įvykdyti savo įsipareigojimų tose
srityse. </p>
<p>Kitų metų balandžio/gegužės mėn. Komisija
apsvarstys situaciją. Iškilus rimtam pavojui, kad kuri nors iš
šių šalių yra aiškiai nepasirengusi iki 2007 m. sausio
1 d. įvykdyti narystės reikalavimus keliose svarbiose srityse,
Komisija gali rekomenduoti iki 2008 m. sausio 1 d. atidėti Bulgarijos arba
Rumunijos stojimą į ES. </p>
<p>Daugiau informacijos rasite: <a
href="/rapid/pressReleasesAction.do?reference=MEMO/05/395&format=HTML&aged=0&language=EN&guiLanguage=en">MEMO/05/395</a>
and <a
href="/rapid/pressReleasesAction.do?reference=MEMO/05/396&format=HTML&aged=0&language=EN&guiLanguage=en">MEMO/05/396</a></p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>

