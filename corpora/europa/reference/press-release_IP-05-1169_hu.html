<h1>
<a name="Heading3"></a><b>Állami támogatás: A
Bizottság nyilvános konzultációt kezdeményez az
innovációs célú állami támogatásokat
javító intézkedésekkel kapcsolatban</b></h1>
<p><b><i>AZ Európai Bizottság konzultációt kezdeményez
az innovációt ösztönző projektekre vonatkozó
uniós állami támogatási szabályok
módosításáról, és felkérte az
érdekelteket, hogy a végleges intézkedések meghozatala
előtt tegyék meg észrevételeiket. Az EU javaslatai szerint
külön szabályokat kell létrehozni az innovációs
célú támogatásokról, meg kell határozni azokat a
szempontokat, amelyek alapján az állami hatóságok
célzottabban tudják nyújtani a támogatást, a fokozott
jogbiztonság érdekében tisztázni kell az
előírásokat, és egyszerűsíteni kell a
szabályozási keretet. Az innovációs célú
támogatásra vonatkozó javaslatok az alábbi hat
területet fogják át: innovatív kezdő
vállalkozások; kockázati tőke; az innováció
beépítése a meglévő kutatási és
fejlesztési (K+F) állami támogatási szabályokba;
innovációs közvetítők; képzés, valamint az
egyetemi kutatók és a kis- és
középvállalkozások közti mobilitás; európai
érdekeltségű közös projektek kiválósági
központjai.</i></b></p>
<p>Neelie Kroes versenypolitikai biztos ezzel kapcsolatban így
nyilatkozott: "Az európai innováció és
versenyképesség erősítésének legjobb eszköze
a hatékony verseny, de az állami támogatásnak is igen
hasznos kiegészítő szerep jut. A Bizottság e
konzultációs dokumentumban most először teszi
közzé konkrét elképzeléseit arról, hogy az
állami támogatásokkal hogyan segíthető elő az
innováció. Ez a dokumentum tekinthető egyébként az
állami támogatásokról szóló cselekvési
tervben felvázolt finomított gazdasági
megközelítés első gyakorlati
megvalósításának is.”</p>
<p>A Barroso elnök által vezetett Bizottság a lisszaboni
stratégia 2005. februári újraindításával
(lásd <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
hangsúlyozta annak szükségességét, hogy a
tagállamoknak több és jobb munkahelyet kell teremteniük egy
dinamikusabb, innovatívabb és vonzóbb Európában. Ez
alapvetően fontos az európai gazdaság
megerősítése, és ezzel egy időben az európai
társadalmi és környezetvédelmi modell fenntartása
és megóvása érdekében. Ebből a szempontból az
innováció alapvető jelentőséggel bír, és
bár a helyzet tagállamonként és gazdasági
ágazatonként más és más, jelenleg az EU
összességében nem hoz létre olyan mértékű
innovációt, amely elegendő lenne a növekedés és
foglalkoztatás megfelelő élénkítéséhez. </p>
<p>Az innovációs célú állami
támogatásról szóló közleményben a
Bizottság arra kéri az érdekelteket, hogy tegyék meg
észrevételeiket néhány olyan konkrét
intézkedéssel kapcsolatban, amelyek esetében a Bizottság
előzetes szabályok és szempontok alapján
engedélyezhetné az állami támogatást. A
konzultáció nyomán új rendelkezésekkel
bővülnek a meglévő állami támogatási
szabályok. Így nemcsak gyorsabban hagyhatók jóvá az
innovációra nyújtott állami támogatások az
említett szabályokat alkalmazó tagállamokban, hanem a
közpénzeket is célzottabban lehet majd elosztani.</p>
<p>A Bizottság a konzultáció során világosan jelezte,
hogy az állami támogatás nem oldja meg teljes mértékben
Európa versenyképességi és innovációs
problémáit. Ahhoz, hogy a vállalkozások innovatívabb
eljárásokat alkalmazzanak, elengedhetetlen a hatékony verseny.
</p>
<p>A verseny természetes módon ösztönzi a vállalatokat
arra, hogy új ötletekkel és termékekkel álljanak
elő, arra készteti őket, hogy alkalmazkodjanak a
változásokhoz, és szankciókkal sújtja azokat, akik nem
mozdulnak vagy lemaradnak. Az innováció
ösztönzéséhez tehát legalább olyan fontos a
verseny biztosítása, mint az állami támogatás.</p>
<p>A legutóbbi, 2005. júniusi állami támogatási
cselekvési tervben (lásd <a
href="/rapid/pressReleasesAction.do?reference=IP/05/680&format=HTML&aged=1&language=EN&guiLanguage=en">IP/05/680</a>
és <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>)
szereplő finomított gazdasági megközelítésnek
megfelelően az innovációs célú állami
támogatásról szóló közlemény bemutatja,
milyen módszereket lehet alkalmazni az innovációs
tevékenységek állami támogatásakor. Az alapelv szerint
az állami támogatás akkor engedélyezhető, ha:</p>
<p>1) a támogatási eszköz egy pontosan meghatározott piaci
kudarcra irányul;</p>
<p>2) az állami támogatás a legalkalmasabb eszköz e
célra <i>(néha alkalmasabb lehet a strukturális politika vagy egy
szabályozási intézkedés);</i></p>
<p>3)	a támogatás innovációösztönző
hatású, arányban áll a meghatározott
célkitűzéssel, és</p>
<p>4) a verseny csak korlátozott mértékben torzul.</p>
<p>A bizottsági közlemény felsorolja azokat a piaci kudarcokat,
amelyek az optimális mértékű innováció
útjában állhatnak, és megvizsgálja, hogyan
járulhat az állami támogatás az innovációs
ösztönzők megváltoztatásához. Ezek alapján a
Bizottság az alábbi két, innovációval kapcsolatos
tevékenység engedélyezését javasolja:</p>
<p>a) a kutatás és a piac közti szakadék
áthidalására irányuló, kockázatvállalást
és kísérletezést támogató
tevékenységek;</p>
<p>b) az általános üzleti környezetet javító
tevékenységek.</p>
<p>A közlemény ezután hat olyan konkrét
intézkedést mutat be, amelyeknél állami támogatás
nyújtható az innovációra:</p>
<p>1)	innovatív kezdő vállalkozások
alapításának és növekedésének
támogatása (adómentességgel és szubvencióval);
</p>
<p>2) fokozott rugalmasság a kockázati tőkére nyújtott
állami támogatásoknál;</p>
<p>3)	a kutatásra és fejlesztésre nyújtott állami
támogatások jelenlegi hatályának bővítése
és az innovatív tevékenységekkel (például
kereskedelmi forgalomba hozható prototípusok, technológiai
tervezés vagy megvalósíthatósági tanulmányok)
foglalkozó kis- és középvállalkozások állami
támogatásának engedélyezése;</p>
<p>4)	kis- és középvállalkozásoknak az
innovációs közvetítők szolgáltatásainak
igénybe vételekor nyújtott támogatás;</p>
<p>5)	kis- és középvállalkozásoknak a magasan
képzett kutatók és mérnökök
alkalmazásához, valamint az egyetemekkel és
nagyvállalatokkal folytatott munkaerőcsere folytatásához
nyújtott támogatás;</p>
<p>6)	együttműködés, klaszterek és közös
európai érdekeltségű projektek révén
kialakuló kiválósági központok
támogatása.</p>
<p>További információ: lásd <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>A
közlemény teljes szövege az alábbi internetcímen
található:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Az észrevételeket a “<i><u>Consultation State aid for
Innovation”</u></i> jelige feltüntetésével e-mailben a
STATEAIDGREFFE@CEC.EU.INT címre vagy postán a következő
címre lehet küldeni: DG Competition (Versenypolitikai
Főigazgatóság), State Aid Greffe (Állami
támogatások hivatala), SPA 3, office 6/5, B-1049 Brussels,
Belgium.</p>

