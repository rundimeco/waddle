<h1>
<a name="Heading4"></a><b>Danuta Hübner: "Europeisk
regionalpolitikk vil fortsette å støtte Østersjøregionen"
</b></h1>
<h2>
<a name="Heading7"></a><b><i>Danuta Hübner, kommissær for
regionalpolitikk, deltar i dag på konferansen "Fremgang og
bærekraftighet" i Visby i Sverige for å holde en tale om å
"Styrke samarbeidet i Østersjøregionen". Kommissær Hübner
skal møte den svenske statsministeren Göran Persson, finlands
statsminister Matti Vanhanen og Litauens statsminister Gediminas Kirkilas. 
Konferansen er organisert av den svenske regjeringen og samler omtrent 250
viktige representanter fra nasjonale og regionale administrasjoner,
internasjonale institusjoner, private instanser og forretningsorganisasjoner for
å diskutere saker av felles interesse vedrørende bærekraftig
økonomisk, sosial og miljømessig utvikling i
Østersjøregionen.</i></b></h2>
<p>"Europeisk regionalpolitikk og strukturfondene vil fortsette å
støtte utviklingen i Østersjøregionen," sa kommissær
Hübner i talen sin. "Det transnasjonale samarbeidsprogrammet for denne
regionen er et av de mest vellykkede i inneværende periode.
Strukturfondenes budsjett for "europeisk territoriesamarbeid" i perioden
2007–2013 har økt med 50 %, og det vil gi flere muligheter for
samarbeid på tvers av landegrensene i fremtiden."</p>
<p>I tillegg til strukturfondenes støtte til nasjonale og regionale
programmer, er EU med på å finansiere flere transnasjonale
samarbeidsprogrammer langs grensene mellom EU-land og deres naboer. Alle
medlemslandene rundt Østersjøen, samt Norge, Hviterussland og
Russland, deltar i det transnasjonale programmet i Østersjøregionen.
Prosjektene i programmet er valgt av alle deltakerlandene. Det totale budsjettet
for 2000–2006 er EUR 215 millioner, og mer enn 120 transnasjonale
samarbeidsprosjekter er utvalgt så langt. </p>
<p>Prosjektet EcoForum Baltica for eksempel fremmer miljøstyringssystemer
for små og middels store virksomheter og offentlige myndigheter. Gjennom et
annet prosjekt kalt Bioenergy Technology Transfer Network (BTN) ble kunnskap om
tilgjengelig og fremtidig teknologi for bioenergi spredt til regionale
beslutningstakere og virksomheter, og et nettverk av regionale bioenergisentre
ble opprettet.</p>
<p><b>Bakgrunn</b></p>
<p>Landområdet i det transnasjonale programmet for
Østersjøområdet består av hele eller deler av territorier
fra 11 land og dekker ca. 2,4 millioner km². Omtrent 110 millioner
innbyggere representerer rundt en fjerdedel av EUs befolkningstall med et
utbytte på 16 % av EUs brutto nasjonalprodukt (BNP).
Østersjøregionen er blant de raskest voksende regionene i Europa:
Mellom 1995 og 2004 økte regionens BNP med 42 %, mye på grunn av
høyere vekstrater i den østlige delen av regionen, sterke
økonomiske bånd og en konsentrasjon av nyskapende småbedrifter og
middels store virksomheter. Ulike utviklingsnivåer eksisterer imidlertid
fremdeles. </p>
<p>BNP per innbygger i de østlige landene er fremdeles 4–5 ganger
lavere enn for deres vestlige motstykker, og arbeidsledigheten i de tyske
Länder og Polen er mellom 2 og 3 ganger høyere enn i Estland, Finland,
Latvia, Litauen og Sverige. EUs strukturfond bygger videre på tidligere
erfaringer og vil fortsette å støtte regional utvikling og
transnasjonalt samarbeid i Østersjøregionen i perioden
2007–2013. Forhold av felles interesse omfatter demografisk endring og
utvandring, utvikling av by- og distriktsområder, transport og
miljøspørsmål som vannforurensning, naturkatastrofer og
energieffektivitet. <br>Mer informasjon om europeisk regionalpolitikk finner du
på:</p>
<p><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
<br>Mer informasjon om samarbeidsprogrammet i Østersjøregionen finner
du på:</p>
<p><a
href="http://www.spatial.baltic.net/index.html">http://www.spatial.baltic.net/index.html</a>
</p>

