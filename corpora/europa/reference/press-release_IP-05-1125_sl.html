<h1>
<a name="Heading4"></a><b>Evropski komisar za trgovino Mandelson in
komisarka za kmetijstvo Mariann Fischer Boel v Washington DC na pogovore o
Dohi</b></h1>
<p><b><i>Evropski komisar za trgovino Mandelson in komisarka za kmetijstvo
Mariann Fischer Boel se bosta v zvezi s pogajanji v Dohi ta teden v Washingtonu
DC sestala s svojimi sogovorniki iz ZDA. V torek zvečer se bosta sestala z
ameriškim predstavnikom za trgovino Robom Portmanom in ameriškim
kmetijskim ministrom Mikom Johannsom ter izmenjala poglede o kmetijskih
vprašanjih teh pogajanj. V sredo dopoldne bosta komisar Mandelson in
veleposlanik Portman nadaljevala s pogovori o pogajanjih v Dohi in drugih
dvostranskih trgovinskih vprašanjih med EU in ZDA. Komisarka Fischer Boel
bo v Washingtonu ostala do petka, saj se bo sestala z namestnikom ameriške
državne sekretarke Robertom Zoellickom in pomembnejšimi kongresniki, z
veleposlanikom Portmanom pa bo nadaljevala dvostranske pogovore.</i></b></p>
<p>Komisar Mandelson je pred svojim odhodom povedal: „Ker je do ministrske
konference STO v Hongkongu le še nekaj tednov, je napredek nujno potreben.
EU in ZDA morata še naprej imeti vodilno vlogo in izkazovati pripravljenost
za sprejemanje jasnih odločitev o kmetijskih reformah ter tako ostalim v
pogajanjih pomagati, da naredijo korak naprej. Za resničen napredek v
Hongkongu si moramo nemudoma zastaviti visoke cilje in zaveze.“</p>
<p>Komisarka Fischer Boel je povedala: „Nimamo veliko časa, če v
Hongkongu želimo doseči pomemben rezultat. Zahvaljujoč našim
reformam SKP smo lahko močno zmanjšali podpore kmetijstvu, ki
povzročajo izkrivljanje trgovine, in začeli pogajanja o naših
izvoznih nadomestilih. Svojo prilagodljivost smo pokazali tudi pri dostopu na
trg. Od svojih ameriških kolegov pričakujem, da bodo v osnutku novega
zakona o kmetijstvu izkazali podobno pripravljenost za reforme. Sodelovanje med
EU in ZDA je ključnega pomena za uspeh pogajanj v Dohi.“ </p>
<p>Ministrska konferenca v Hongkongu decembra 2005 bo ključna vmesna
postaja pogajanj v Dohi. Če naj bi se pogajanja končala leta 2006,
morajo članice STO vrh v Hongkongu izkoristiti za opredelitev okvira
končnega sporazuma. EU si nenehno prizadeva za visoko zastavljen rezultat,
ki bi pomenil nov dostop na trg in doseganje pomembnih razvojnih ciljev, ki so
osrednjega pomena za uspeh pogajanj. </p>
<p>Čeprav skupna vodilna vloga in partnerstvo EU-ZDA sama po sebi ne
zadostujeta za uspeh svetovnih trgovinskih pogajanj, pa sta za to nujno
potrebna. Na manjši ministrski konferenci maja v Parizu sta ravno EU in ZDA
predlagali sporazum o AVEs (<i>Ad Valorem Equivalents</i>), ki je za kmetijska
pogajanja pomenil nov zagon. Na manjši ministrski konferenci julija v
Dalianu pa sta EU in ZDA znova spodbudili pogajanja, saj sta podprli načrt
G20 za zmanjšanje kmetijskih tarif kot osnove za nadaljnja pogajanja v
Ženevi.</p>
<p>EU poziva ZDA, da sledi pripravljenosti EU za nadaljevanje domačih
kmetijskih reform in začne obravnavati problematiko kmetijskih subvencij.
</p>

