<h1>
<a name="Heading4"></a><b>A Bizottság nagyratörő
növekedési és munkahelyteremtési stratégiát
indít az EU-ban </b></h1>
<p><b><i>Az Európai Bizottság ma bemutatta a növekedés
és a munkahelyek számának növelésére
vonatkozó új EU-s stratégiáját. A stratégia
célja az úgynevezett lisszaboni célkitűzések, azaz az
EU-ban 2000-ben kidolgozott gazdasági reformprogram felélesztése.
Az Európai Bizottság által ma előterjesztett
intézkedések 2010-re 3 %-kal növelnék a GDP-t, és
több mint 6 millió munkahelyet teremtenének. Ehhez
elengedhetetlen a sürgős cselekvés. Öt évvel a
lisszaboni stratégia elindítása után a várt
eredmények  még mindig nem valósulnak meg a megfelelő
ütemben. Ahhoz, hogy a fenntartható fejlődés modellje az
EU-ban a jövőben is megmaradjon, az Unió
versenyképességének erősítése és a
gazdaság fellendítése szükséges. A Bizottság
konkrét cselekvési programot dolgozott ki az EU és
tagállamai számára a tartós gazdasági
növekedés, valamint a több és jobb munkahely
létrehozása érdekében. A Bizottság felhívja a
tagállamokat, hogy az Európai Tanács tavaszi
ülésén (március 22-23.) a növekedés és a
munkahelyteremtés érdekében indítsanak új
EU-partnerséget.</i></b></p>
<p>José Manuel Barroso, a Bizottság elnöke a
következőket mondta: „Európának jobban kell
teljesítenie. Mai javaslatunkkal Európa hatalmas gazdasági
potenciálját kívánjuk felszabadítani. Minderre az
általunk nagyra becsült európai társadalmi modell
fenntartása érdekében van szükség. Ez az alapja a
társadalmi igazságosságnak és annak, hogy a
lehetőségek mindenki számára elérhetőek legyenek.
Törekvésünkből nem engedhetünk. Az általános
lisszaboni célok helyesek voltak, ám végrehajtásuk
elégtelennek bizonyult. Az elmúlt öt év tanulsága az,
hogy az eredmények megvalósítása érdekében át
kell alakítanunk a stratégiát. Hiszem, hogy az új
stratégiával megfelelő eszközök állnak
rendelkezésünkre céljaink elérésére.
Valójában nem a papíron felmutatható tények és
számadatok a lényegesek. Az emberek életére gyakorolt
hatásról van szó: hogyan fizetünk az oktatásért, a
nyugdíjért, a szociális szolgáltatásokért és
az egészségügyért. A javaslatokkal nehéz
döntéseket és súlyos ítéleteket hoztunk.
Hosszú távú célunk továbbra is a fenntartható
fejlődés. A Bizottság rendíthetetlen
erőfeszítéseket tesz a gazdasági megújulás
előmozdítására.”</p>
<p>Günter Verheugen alelnök hozzátette: „Ezúttal
sikert kell elérnünk, egyesítenünk erőinket, és
biztosítani azt, ami a legfontosabb polgáraink számára: a
munkahelyeket. A mai nap üzenete: a megoldások nem születnek
varázsütésre. A partnerség szellemében kell
munkához látnunk és meghatároznunk a növekedés
fellendítéséhez és a munkahelyteremtés
fokozásához szükséges politikai keretet. A Bizottság is
hozzájárul majd ahhoz, hogy az üzleti életben rendes
üzletmenet folyhasson."</p>
<p>Az Európai Bizottság ma bemutatta az úgynevezett lisszaboni
stratégia félidős értékelésére tett politikai
ajánlásait. Hogy a szavak helyébe a tettek lépjenek, a
Bizottság úgy véli, hogy kevesebb, elérhetőbb
célokat kell kitűzni, és azokra kell összpontosítani.
Az EU a gazdasági körülmények, a bizonytalan nemzetközi
helyzet, a lassú tagállami haladás és a politikai
összpontosítás fokozatos elhomályosodása együttes
hatására távolodott el a lisszaboni stratégia
útjától. </p>
<p>Az öregedő európai társadalmak és az Indiához
és Kínához hasonló országok támasztotta
erősödő nemzetközi verseny kihívásával
szemben Európában is fokozni kell a termelékenység
növekedését és több embernek kell munkát
biztosítani. </p>
<p>A Bizottság konkrét cselekvési programot terjesztett elő,
melynek lényege a következő:</p>
<p><b>Európa vonzóbbá tétele a beruházások és
a munkahelyteremtés számára</b></p>
<ul>
<li>Ki kell terjeszteni az egységes belső piacot olyan, a
fogyasztók számára közvetlen jelentőséggel
bíró területekre, melyek valós növekedést
képesek felmutatni és munkahelyeket tudnak létrehozni
(kiegyensúlyozott megállapodás a szolgáltatások,
szabályozott szakmák, energetika, közbeszerzés,
pénzügyi szolgáltatások, kiegyensúlyozott
megállapodás a REACH nevű új
vegyianyag-keretrendszerről, amely figyelembe veszi a
versenyképesség és innováció hatását és
a kis- és középvállalkozásokat).</li>
<li>Nyílt és versenyképes piacokat kell biztosítani
Európában és Európán kívül: az állami
támogatásokat átirányítani a nagy növekedési
potenciállal rendelkező ágazatokba, a kis- és
középvállalkozások számára kedvező
üzleti környezetet kell létrehozni, hozzáférést
kell biztosítani a harmadik piacokhoz, valamint egyszerűsíteni
kell az európai és a nemzeti szabályozást
egyaránt.</li>
<li>Az európai és a nemzeti szabályozást javítani kell
az igazgatási költségterhek csökkentése
érdekében.</li>
<li>Az európai infrastruktúrát bővíteni és
javítani kell.</li>
<li>Tovább kell szorgalmazni a közösségi szabadalom
létrehozását, és haladást kell elérni az
összevont vállalati adóalappal
kapcsolatban.</li></ul><p><b>Tudás és innováció a
növekedésért</b></p>
<ul>
<li>A kutatási és fejlesztési kiadások esetében el kell
érni a célul kitűzött GDP 3 %-ának megfelelő
összeget.</li>
<li>Szorgalmazni kell az informatikai és hírközlési
technológiák  (ICT) alkalmazását.</li>
<li>Elő kell segíteni a regionális központokat, egyetemeket
és vállalkozásokat összekapcsoló innovációs
pólusok fejlődését.</li>
<li>Az állami és a magánszektor közötti
partnerségi együttműködés révén fel kell
lendíteni az európai technológiai
kezdeményezéseket.</li>
<li>Támogatni kell az energiahatékony és alacsony
kibocsátású környezetbarát innovációkat.</li>
<li>Erős európai ipari bázist kell létrehozni az állami
és magánszektor közötti partnerségek
igénybevételével.</li>
<li>A Bizottság javasolja az úgynevezett Európai
Technológiai Intézet létrehozását, mely
Európába vonzaná a legjobb elméket, gondolatokat és
vállalkozásokat.</li></ul><p><b>Több és jobb munkahely
teremtése</b></p>
<ul>
<li>Több embert kell bevonni a foglalkoztatásba,
különösen a fiatalkori munkanélküliség
csökkentését (Európai Ifjúsági
Kezdeményezés) és a szociális védelmi rendszerek
korszerűsítését célzó
intézkedésekkel.</li>
<li>A munkavállalói mobilitás akadályainak
elhárításával növelni kell a dolgozók és a
vállalatok alkalmazkodási készségét és a
munkaerőpiacok rugalmasságát.</li>
<li>Növelni kell az emberi tőkébe való beruházást
az oktatás javítása és készségfejlesztés
révén, az EU strukturális alapjának és
kohéziós alapjának
átalakításával.</li></ul><p><b>Partnerség</b>: Az
Unió és a tagállamok közösen viselik a
felelősséget a foglalkoztatás, a makrogazdasági politika
és a strukturális reformok átfogó politikai területein:
tehát szükség van a partnerségre. A cselekvési program
egyértelmű különbséget tesz a tagállami és a
közösségi szintű intézkedések között: a
belső piaci program tapasztalatai alapján meghatározza a
feladatköröket, kitűzi a határidőket, és méri
az elért haladást. A kormányoknak külön felelőst
kell kijelölniük a lisszaboni stratégia
végrehajtására.</p>
<p>Egyszerűsödnek a megvalósítás mechanizmusai: a
széles körű konzultációt követően
egységes nemzeti cselekvési program és egységes nemzeti
végrehajtási jelentés lesz.</p>
<p><b>A törekvésnek ára van</b>: az Unió csak akkor tudja
megvalósítani beruházási és szociális
kohéziós célkitűzéseit, ha a tagállamok
készek az EU-nak olyan költségvetést biztosítani, amely
tükrözi a döntő fontosságú gazdasági és
szociális prioritásokat és a közös
elkötelezettségeket. </p>

