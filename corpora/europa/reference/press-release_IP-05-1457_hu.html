<h1>
<a name="Heading4"></a><b>Szigorú intézkedések a
tengeri szállítás biztonságának
garantálására</b></h1>
<p><b><i>Az ERIKA és a PRESTIGE balesetét követően az
Európai Unió azonnal cselekedett és életbe léptetett
egy védekező mechanizmust, amely Európát a balesetek és
szennyezések kockázataival szemben hivatott védeni. A harmadik
tengeriközlekedés-biztonsági csomaggal a Bizottság a mai
napon offenzívabb politikát kíván javasolni, amelynek
célja az egészséges versenyfeltételek tartós
helyreállítása a nemzetközi szabályokat tiszteletben
tartó piaci szereplők számára. „A piaci szereplők
által nyújtott tengeri szállítási
szolgáltatások minősége az ágazat
versenyképességének kulcsfontosságú eleme, és
ezzel összefüggésben alapvető jelentőséggel
bír a biztonságos és a környezetet tiszteletben tartó
szolgáltatások nyújtásának képessége”,
jelentette ki Jacques Barrot, az Európai Bizottság alelnöke.
„A tengeri szállítás minősége egyaránt
függ a versenyt torzító tisztességtelen piaci
résztvevőkkel szemben alkalmazott szigorúbb
intézkedésektől, valamint a feladataikat maradéktalanul
ellátó hajózási hatóságoktól és
hajóosztályozó társaságoktól.”</i></b></p>
<p>A harmadik tengeriközlekedés-biztonsági csomag hét
javaslatot tartalmaz, amelyek két fő tengely köré
csoportosulnak:</p>
<p><b>1. <u>Fokozott baleset- és
szennyezésmegelőzés</u></b></p>
<p>A Bizottság első javaslata <b>az európai lobogók
engedélyezési feltételeinek szigorítását
célozza</b>, tekintettel arra, hogy 25 tagúvá
bővülése folytán az Európai Unió jelentős
tengeri közlekedési hatalommá vált.<b> </b>A Bizottság
szeretné megkövetelni a tagállamoktól annak hatékony
ellenőrzését, hogy a lobogóik alatt közlekedő
hajókra vonatkozó nemzetközi szabványokat betartják,
valamint azt, hogy a tagállamok e célból olyan hajózási
hatósággal rendelkezzenek, amely szigorúan alkalmazza a
minőségi kritériumokat. A kötelezettségek ezen
előírása az európai lobogó jövőbeli
kialakításának első lépése.</p>
<p>Két másik javaslatnak az a célkitűzése, hogy
megerősítsék a <b>hajóosztályozó
társaságok</b>ra és a <b>kikötő földrajzi helye
szerinti állam által végzett ellenőrzés</b>re
vonatkozó meglévő jogszabályokat.<b> </b>A Bizottság
egyébként megkezdte az említett két jogszabálycsoport
átdolgozását, hogy egy egységes, világosabb és
könnyebben olvasható joganyag álljon rendelkezésre. </p>
<ul>
<li>A <b>hajóosztályozó társaságok</b> munkája
minőségének javításához az szükséges,
hogy független minőségellenőrzési rendszert, valamint
lépcsőzetesebb és arányosabb pénzügyi
szankciókat vezessenek be. </li>
<li>A <b>kikötő földrajzi helye szerinti állam által
végzett ellenőrzés</b> terén a jelenlegi gyakorlat
szigorításra kerül a szabványokat nem teljesítő
hajókkal szemben, különösen a kitiltás
rendszerének megerősítésén keresztül. A javaslat
végezetül megfogalmazza azon átfogó reform vezérelveit,
amely a jelenlegi gyakorlat (az egyes tagállamok a kikötőikbe
befutott hajók 25 %-át ellenőrzik) helyébe az
összes hajó ellenőrzésének közösségi
célkitűzését léptetné, tekintettel annak
szükségességére is, hogy csökkentsék a
kiváló technológiával felszerelt hajók
ellenőrzésével járó terhet. </li></ul><p>A
Bizottság végül javasolja a
<b>forgalom-megfigyelés</b>ről szóló irányelv
módosítását. A célkitűzések között
szerepel a veszélyben lévő hajók menedékhelyeire
vonatkozó jogi keret javítása is. A független
hatóság kijelölésének kötelezettsége és
valamennyi lehetséges menedékhely előzetes azonosítása
javítani fogja a döntéshozatal hatékonyságát
és gyorsaságát tengeri balesetek esetén. A Bizottság
ezen kívül javasolja, hogy lehetőleg szereljenek fel minden
halászhajót automatikus azonosító és
helymeghatározó rendszerrel (AIS) az
összeütközések kockázatának
csökkentésére.</p>
<p><b>2. <u>A balesetek következményeinek kezelése</u></b></p>
<p>A tengeriközlekedés-biztonsági szabványok
minősége függ a balesetek okai elemzésének és a
tanulságok levonásának képességétől. Egy
új irányelvjavaslat összehangolt európai keret
kialakítását célozza a <b>balesetek utáni
vizsgálatok</b> folytatására, valamint a vizsgálatot
végző szervek függetlenségének
megerősítésére.</p>
<p>Végezetül, a csomag két utolsó javaslata a balesetek
révén felmerülő <b>felelősség és
kártalanítás</b> átfogó keretének
minőségi javítására irányul. Itt egyfelől a
2002-es athéni egyezmény rendelkezéseinek európai jogba
való felvételéről van szó annak érdekében,
hogy az egyezmény által bevezetett védelmi szabályozást
valamennyi hajóutasra ki lehessen terjeszteni, ideértve az
Európán belül tengeri közlekedést és belvízi
hajózást is. Másfelől pedig több
felelősséggel kell felruházni a hajótulajdonosokat, és
az általuk okozott károk fedezésére
felelősségbiztosítás kötésére vagy egyéb
pénzügyi biztosíték nyújtására kell
kötelezni őket, amely egyúttal fedezi a hátramaradt
tengerészek hazatelepítésének költségeit is.</p>
<p>A harmadik tengeriközlekedés-biztonsági csomag
tartalmáról további, részletesebb információk a
mellékletben találhatók. A harmadik csomag szövegei 
a Közlekedési és Energiaügyi Főigazgatóság oldalán 
a következő címen férhetők hozzá:</p>
<p><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a>
</p>

