<h1>
<a name="Heading4"></a><b>Dalībvalstis atbalstījušas
Komisijas priekšlikumu, kas ļaus atsākt liellopu gaļas ar
kaulu ražošanu</b></h1>
<p><b><i>Šodien dalībvalstis Pārtikas aprites un dzīvnieku
veselības pastāvīgajā komitejā atbalstīja projektu
Komisijas priekšlikumam palielināt vecumu, kuru sasniedzot no liellopu
gaļas jāatdala mugurkaulājs. Ja Eiropas Parlaments izmantos
izpētes tiesības un ja Eiropas Komisija šo priekšlikumu
galīgajā variantā pieņems turpmāko divu
mēnešu laikā, tad, pateicoties šodienas balsojumam, Eiropas
Savienībā atkal tiks ražota liellopu gaļa ar kaulu,
piemēram, itāļu Florentīnas bifšteks vai T-kaula
bifšteks. Ar šo lēmumprojektu, kura pamatā ir Eiropas
Pārtikas nekaitīguma iestādes sniegta zinātniskā
informācija, robežvecums, kuru sasniedzot no nokautajiem liellopiem
jāatdala mugurkaulājs, tiek palielināts no 12 līdz
24 mēnešiem. Šis ir pirmais priekšlikums izdarīt
izmaiņas dažos ES GSE izskaušanas pasākumos kopš
jūlija, kad tika publicēta Komisijas „TSE ceļa karte”
(skatīt <a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">IP/05/952</a>).
</i></b></p>
<p>Veselības un patērētāju tiesību aizsardzības
komisārs Markos Kyprianou sacīja: „Šis pirmais solis pretim
mazāk stingru ES GSE izskaušanas pasākumu noteikšanai
uzskatāmi parāda to, cik tālu esam tikuši
cīņā pret šo slimību. Šī nav
vieglprātīga iniciatīva. Komisija ņēma vērā
rūpīgi izsvērtas zinātniskās atziņas,
pārbaudīja statistikas datus un intensīvi apspriedās ar
dalībvalstīm un Eiropas Parlamentu. Mēs esam
pārliecināti, ka šis priekšlikums neietekmēs
patērētāju aizsardzības augsto līmeni, kāds
pēdējos desmit gados panākts ar GSE izskaušanas
pasākumu palīdzību.” </p>
<p>Kopš 2000. gada oktobra liellopu gaļas mugurkaulājs ir
bijis ES Specifisko riska materiālu sarakstā, jo uzskatīja, ka
tas rada vislielāko GSE transmisijas risku. Saskaņā ar ES
tiesību aktiem par GSE no [nokautiem] liellopiem, kas vecāki par
12 mēnešiem jāatdala un jāiznīcina viss
specifiskais riska materiāls, lai tas nenonāktu barības
ķēdē. Pateicoties šai prasībai un citiem stingriem
riska samazināšanas pasākumiem, dažu iepriekšējo
gadu laikā ir ievērojami samazinājies ES konstatēto ar GSE
inficēto liellopu skaits un pakāpeniski palielinājies to vecums.
Šīs labās ziņas ir likušas Komisijai apsvērt
iespējamos grozījumus dažos spēkā esošajos GSE
izskaušanas pasākumos ar mērķi tos atjaunināt
atbilstoši pašreizējai uzlabotajai situācijai. </p>
<p>Eiropas Pārtikas nekaitīguma iestāde 2005. gada
aprīlī publicēja atzinumu, kurā izteikts atbalsts
robežvecuma palielināšanai attiecībā uz
mugurkaulāja atdalīšanu no liellopu gaļas, un tajā
teikts, ka vecumu līdz pat 30 mēnešiem varētu
uzskatīt par diezgan drošu. Pamatojoties uz šo atzinumu un
ņemot vērā dalībvalstu un Parlamenta viedokli, Komisija
ierosināja, ka vislietderīgāk ir noteikt 24 mēnešu
vecuma ierobežojumu, kas ļauj maksimāli izsargāties no GSE.
</p>
<p>Nākotnē šis ierobežojums atkal var tikt
pārskatīts, ja turpināsies ar GSE inficēto gadījumu
skaita samazināšanās tendence. „TSE ceļa
kartē” kā iespēja ir minēta arī citu
specifiskā riska materiāla noteikumu pārskatīšana
drīzumā vai ilgākā laikā, pamatojoties uz GSE
epidemioloģiskās situācijas attīstību un
jaunākajām zinātniskajām atziņām. </p>
<p>Sagaidāms, ka līdz ar vecuma palielināšanu
attiecībā uz mugurkaulāja atdalīšanu uzlabosies
konkurētspēja lauksaimniecībā un gaļas nozarē un
samazināsies specifiskā riska materiāla atkritumu daudzums
Eiropas Savienībā. </p>
<p>Sīkāku informāciju par ES GSE izskaušanas pasākumiem
var aplūkot šeit: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a>
</p>

