<h1>
<a name="Heading4"></a><b>Ataskaitoje teigiama, jog naujosios
valstybės narės turi paspartinti praktinį pasiruošimą,
kad euro įvedimas būtų sėkmingas</b></h1>
<p><b><i>Likus mažiau kaip metams iki galimo sprendimo priimti kai kurias
naująsias Europos Sąjungos nares į euro zoną, praktinis
pasiruošimas bendros valiutos įvedimui įsibėgėjo
Estijoje, Lietuvoje, Slovėnijoje ir Slovakijoje. Tačiau
pasiruošimas turi būti paspartintas ypač tose šalyse, kurios
siekia įvesti eurą 2007 m. Būtina išsklaidyti
vartotojų būgštavimus, kad kai kuriuose sektoriuose
piktnaudžiaujant padėtimi bus padidintos kainos. Tokie
pastebėjimai pateikiami antrojoje Komisijos ataskaitoje apie praktinį
pasiruošimą euro įvedimui naujosiose valstybėse narėse.
Šioje ataskaitoje nedaroma išvada, ar bet kuri iš 10
naujųjų narių tenkins Mastrichto konvergencijos kriterijus euro
įvedimui, nes kitais metais pasirodys atskira ataskaita šia tema. 
</i></b></p>
<p>„Tinkamas ir laiku pradėtas pasiruošimas ir informacija yra
būtina, kad visuomenė teigiamai vertintų euro įvedimą.
Aš primygtinai raginu vyriausybes ir visų partijų atstovus
paaiškinti, kokią naudą duos euro įvedimas ir kokių
priemonių būtina imtis, kad šalių ūkiai
pasiruoštų euro įvedimui“, teigė Europos Komisijos
narys Joaquín Almunia, atsakingas už ekonomikos ir pinigų
reikalus.</p>
<p>Šiandien priimtoje antrojoje Europos Komisijos ataskaitoje apie
praktinį pasiruošimą būsimajai euro zonos plėtrai
teigiama, kad keturios iš dešimties į ES 2004 m.
gegužės mėn. įstojusių šalių parengė
visa apimančius planus pasiruošti euro įvedimui. Šios
šalys – Estija, Lietuva, Slovėnija ir Slovakija. Šie planai
apima būtent „grynųjų“ eurų įvedimo
klausimus, pavyzdžiui, ar euro banknotai ir monetos turėtų
būti įvestos tą pačią dieną kaip ir
euras<sup><b><a name="fnB1" href="#fn1">[1]</a></b></sup>), dviejų
valiutų buvimo apyvartoje laikotarpį (kurio metu ir euras, ir
šalies valiuta yra laikomi teisėta atsiskaitymo priemone),
vartotojų apsaugą (kainų ir kainų už tam tikrą
kiekį pateikimas abejomis valiutomis, kainų stebėjimas ir
t. t.), euro monetų nacionalinės pusės dizaino
atrinkimą, tinkamu laiku apsirūpinimą būtinu euro
banknotų ir monetų kiekiu ir t. t. </p>
<p>Praktinio pasiruošimo padėties įvertinimas skiriasi nuo
įvertinimo, ar šalis tenkina ES sutartyje išdėstytus
Mastrichto konvergencijos
kriterijus<sup><b><a name="fnB2" href="#fn2">[2]</a></b></sup>. Šis
klausimas bus apžvelgtas Konvergencijos ataskaitoje, kurią Komisija
paskelbs 2006 m.    </p>
<p>Estija, Lietuva ir Slovėnija siekia įvesti eurą 2007 m.
sausio 1 d., o Kipras, Latvija ir Malta planuoja tai padaryti metais
vėliau (2008 m. sausio 1 d.),  Slovakija siekia įvesti
eurą 2009 m. sausio 1 d., Čekija ir Vengrija planuoja tai
padaryti 2010 m., o Lenkija nėra nustačiusi konkrečios
datos.</p>
<p>Nors kai kurios šalys padarė didesnę pažangą negu
kitos šalys, daroma išvada, kad praktinis pasiruošimas turi
būti paspartintas. Ypač tai pasakytina apie Estiją ir
Lietuvą.  Pasiruošimas Kipre, Latvijoje ir Maltoje yra taip pat tik
pradinėje stadijoje.</p>
<p><b>Piliečiai turi būti geriau informuojami</b></p>
<p>Nors rengiantis euro įvedimui galima pasinaudoti 11 ES šalių,
įvedusių eurą
1999 m.<sup><b><a name="fnB3" href="#fn3">[3]</a></b></sup> (banknotai ir
monetos įvestos 2002 m.) patirtimi, būtina skirti tinkamą
dėmesį būtinų atlikti užduočių
sąrašui ir visų suinteresuotųjų grupių, ypač
piliečių, parengimui.</p>
<p>Didžioji dauguma pripažįsta, kad euras yra naudingas,
pavyzdžiui, todėl, kad panaikinamas valiutos keitimo mokestis
(74 % respondentų), galima palyginti kainas euro zonoje (70 %
respondentų) arba patogu keliaujantiems (92 % respondentų).
Tačiau, remiantis Eurobarometro rugsėjo mėnesį atlikta
apklausa, trys ketvirtadaliai respondentų baiminasi staigaus kainų
padidėjimo perėjimo prie euro metu. </p>
<p>To paties buvo baiminamasi ir kai kuriose euro zonos šalyse. Įvedus
eurą, infliacija buvo neįtikėtinai žema ir
palūkanų normos taip pat buvo žemos, todėl kainos
išliko stabilios. Tačiau valdžios institucijos turi šiems
susirūpinimą keliantiems klausimams skirti tinkamą
dėmesį, ir ypač suplanuoti tinkamos trukmės laikotarpius
prieš ir po euro įvedimo, kai kainos bus pateikiamos abejomis
valiutomis; numatyti kainų stebėjimą ir reguliariai informuoti
visuomenę apie kainų pokyčius (kaip yra numatyta Estijos ir
Slovakijos planuose); taip pat skatinti mažmeninės prekybos atstovus
laikytis sąžiningo kainų nustatymo principų,
pavyzdžiui, prie savo parduotuvių langų klijuoti lipdukus
„sąžiningai nustatytos kainos“.   </p>
<p><b>Ar tinkamai pasiruošusi jūsų šalis?</b></p>
<p>Estija, Lietuva, Slovėnija ir Slovakija padarė didžiausią
pažangą, nes per šiuos metus priėmė nacionalinius euro
įvedimo planus. </p>
<p>Planų analizė rodo, kad šalys tinkamai atsižvelgė
į pirminio ir antrinio aprūpinimo eurais reikalavimus (planavimas
aprūpinti bankus ir mažmeninės prekybos atstovus grynaisiais
pinigais prieš euro įvedimo dieną arba vartotojams gauti euro
banknotų ir monetų rinkinius). Tačiau mažiau dėmesio
buvo skirta administracijos, finansų, biudžeto ir apskaitos
sistemų viešajame ir privačiajame sektoriuje pritaikymui, kuris
bus brangiausia (IT sistemų pritaikymas) ir daugiausia laiko
pareikalausianti euro įvedimo proceso dalis. </p>
<p>Skubūs pasiruošimai tampa vis svarbesni, kadangi stojančiosios
šalys linksta prie „didžiojo smūgio“
[¨big_bang“] scenarijaus. Estija, Lietuva ir Slovėnija  jau
baigė nacionalinės monetų pusės pasirinkimo procesą.
Bet dar daug  praktinių pasiruošimų liko nebaigtų  likus
mažiau nei metams iki numatomos datos, kada kai kurioms iš
šių šalių bus uždegta žalia šviesa
prisijungti prie euro zonos, jeigu bus įvykdytos reikalingos
sąlygos.</p>
<p>Visa ataskaita apimanti reikalingų atlikti veiksmų
sąrašą sėkmingam  įstojimui yra pateikta :</p>
<p><a
href="http://ec.europa.eu/economy_finance/publications/eurorelated_en.htm">http://ec.europa.eu/economy_finance/publications/eurorelated_en.htm</a></p>
<hr><p><sup><b><a name="fn1" href="#fnB1">[1]</a></b></sup> Euro monetas ir
banknotus dabartinės euro zonos narės įvedė tik (po pagal
„scenarijų numatyto bendros valiutos įvedimo) praėjus 3
metų pereinamajam laikotarpiui (1 metų laikotarpiui Graikijoje). </p>
<p><sup><b><a name="fn2" href="#fnB2">[2]</a></b></sup> Stabili valstybės
finansų padėtis, kainų stabilumas, valiutos keitimo kurso
stabilumas bent 2 metus ir ilgalaikių palūkanų normų
lygis.</p>
<p><sup><b><a name="fn3" href="#fnB3">[3]</a></b></sup> 	Graikija
prisijungė 2001 m.</p>


