<h1>
<a name="Heading4"></a><b>A 50-a aniversare de la semnarea Tratatului
de la Roma: </b><b>UE lansează un concurs pentru crearea unui logo
aniversar</b></h1>
<p><b><i>„La mulţi ani UE”. Acesta este motto-ul concursului
pentru crearea unui logo, lansat în parteneriat de Comisie, Parlamentul
European, Consiliu, Comitetul Economic şi Social European şi Comitetul
Regiunilor. Studenţi la arte şi design, experţi în design -
absolvenţi ai promoţiei 2006 sunt invitaţi să conceapă
un logo aniversar care va reprezenta simbolul oficial de anul viitor pentru
aniversarea a 50 de ani de la semnarea Tratatului de la Roma. Comisia şi
celelalte instituţii europene vor utiliza logo-ul câştigător
pentru toate evenimentele legate de cea de-a 50-a aniversare, organizate în
cursul anului 2007.  Statele membre, dar şi autorităţile locale
şi regionale vor fi invitate să folosească acest logo pentru
evenimentele lor specifice. Data de încheiere a concursului este 30
septembrie 2006. Selecţia proiectului câştigător va fi
făcută de un juriu alcătuit din reprezentanţi ai celor cinci
instituţii şi co-prezidat de Vicepreşedintele Comisiei, doamna
Margot Wallström şi Vicepreşedintele Parlamentului European,
domnul Alejo Vidal-Quadras. Premiul pentru cel mai reuşit logo va fi
în valoare de 6 000 euro. Premiile pentru locurile doi şi trei vor fi 
în valoare de 4 000 şi respectiv 2 000 euro. Autorii celor trei
proiecte premiate vor fi invitaţi la o ceremonie de decernare a premiilor
care va avea loc în toamnă, la Bruxelles. </i></b></p>
<p>Referindu-se la lansarea concursului, Vicepreşedintele, doamna Margot
Wallström a declarat: „50 de ani de cooperare paşnică,
prosperitate şi securitate în Europa merită într-adevăr
să fie sărbătoriţi. Este totodată un prilej excelent
pentru a discuta despre ceea ce aşteptăm pe viitor de la UE, pentru
copiii noştri şi pentru generaţiile care urmează. UE are
accepţiuni diferite pentru diferitele state membre, comunităţi,
cetăţeni şi grupe de vârstă. Acesta este motivul pentru
care centrul de interes al sărbătorilor ar trebui să fie
activităţile la care să poată participa cât mai
multă lume.</p>
<p>Studenţi la arte, grafică, comunicare (design), comunicare
vizuală, design media şi alte discipline conexe din cele 25 de state
membre, precum şi din Bulgaria şi România sunt invitaţi cu
toţii să participe la acest concurs. Invitaţia este deschisă
şi pentru experţii în design, absolvenţi de universitate sau
colegiu, promoţia 2006. Aceştia sunt invitaţi să creeze un
logo şi, dacă doresc, şi un slogan pentru integrarea
europeană. Logo-ul trebuie să se refere la cea de-a 50-a aniversare de
la semnarea Tratatului de la Roma şi să reflecte realizările UE
– cum ar fi pacea şi prosperitatea – şi viitorul acesteia,
ca de exemplu cum ar arăta Uniunea Europeană pe care şi-o doresc
pentru generaţiile următoare.</p>
<p>Logo-urile câştigătoare vor fi selectate în două
etape.</p>
<p>Prima, în care un grup de experţi internaţionali în
design vor studia toate proiectele şi le vor selecta pe primele zece cele
mai relevante.</p>
<p>Cele mai reuşite trei logo-uri vor fi apoi selectate de un al doilea
juriu, format din reprezentanţi ai Comisiei Europene, Parlamentului
European, Consiliului UE, ai Comitetului Regiunilor şi Comitetului Economic
şi Social European, co-prezidat de Vicepreşedinţii Margot
Wallström şi Alejo Vidal-Quadras. Decizia juriului va fi
anunţată în cadrul ceremoniei de decernare a premiilor
organizată la Bruxelles, în luna octombrie.<br>Pentru informaţii
suplimentare privind concursul:</p>
<p><a href="http://www.logo-competition.eu/">www.logo-competition.eu</a></p>

