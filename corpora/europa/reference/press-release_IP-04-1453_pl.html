<h1>
<a name="Heading4"></a><b>Europejska polityka sąsiedztwa:</b><b>
pierwsze Plany Działania</b></h1>
<p><b><i>Mołdowa, Ukraina, Maroko, Tunezja, Jordania, Izrael i Autonomia
Palestyńska są pierwszymi państwami sąsiedzkimi UE,
które podpisały Plany Działania będące
urzeczywistnieniem nowej propozycji Unii Europejskiej sformułowanej w
ramach Europejskiej Polityki Sąsiedztwa (ENP).  Te pierwsze plany
działania – zatwierdzone dziś przez Komisję Europejską
– są wynikiem negocjacji z każdym z tych państw, i w
każdym przypadku plan sporządzony jest w sposób
odpowiadający szczególnym interesom danego państwa. Plany
Działania przyczynią się do wzmocnienia demokracji, sprawnego
zarządzania, państwa prawa i praw człowieka, a także
wspierając modernizację gospodarki. Konkretną korzyścią
z nich płynącą jest możliwość uczestniczenia w
niektórych programach UE i udział w Jednolitym Rynku.  Ponadto UE
proponuje pomoc bardziej ukierunkowaną na rozwiązanie problemów
transgranicznych, takich jak migracja i przemyt, jak również
poprawę wzajemnych powiązań i bezpośrednich
połączeń z UE w takich dziedzinach jak energia i transport.
</i></b></p>
<p><i>„Moim celem jest stworzenie kręgu przyjaciół
wokół granic naszej rozszerzonej Unii Europejskiej”
oświadczyła Benita Ferrero-Waldner, komisarz ds. stosunków
zewnętrznych i europejskiej polityki sąsiedztwa.
„Pracowaliśmy z naszymi sąsiadami nad opracowaniem planów
działania dostosowanych do potrzeb i odpowiadającym wnioskom
każdego partnera. Nasza propozycja – wzmożona
współpraca, większa pomoc finansowa i możliwość
utrzymywania bliskich stosunków z Europą – przyniesie realne
korzyści obu stronom w wielu dziedzinach, poczynając od edukacji po
ochronę środowiska,  transport, a na walce z terroryzmem
kończąc”.    </i></p>
<p>Plany Działania są wyrazem woli UE, by nie dopuścić do
powstawania nowych linii podziału rysujących się na
obrzeżach rozszerzonej Unii, ale raczej eksportować
stabilność i dobrobyt, jakimi sama się cieszy . Plany te
będą:  </p>
<ul>
<li>proponować pomoc w dopasowywaniu ustawodawstwa lub przepisów do
regulacji unijnych w celu poprawienia dostępu do rynku wewnętrznego
UE,</li>
<li>proponować udział w pewnej ilości programów UE w
dziedzinie edukacji, badań, ochrony środowiska i usług
audiowizualnych,</li>
<li>pobudzać współpracę w dziedzinie zarządzania
terenami przygranicznymi, migracji, handlu ludźmi, zorganizowanej
przestępczości, prania brudnych pieniędzy oraz przestępstw
finansowych i gospodarczych,</li>
<li>sprzyjać poprawie stosunków z UE w dziedzinach energii, transportu
i technologii informacyjnych,</li>
<li>intensyfikować dialog i współpracę w dziedzinie walki z
terroryzmem,  nierozprzestrzeniania broni masowego rażenia oraz w zakresie
rozwiązywania konfliktów regionalnych. </li></ul><p>Plan
działania stanowi dla każdego państwa program roboczy w relacjach
z UE na następne 3 do 5 lat. Plany te nie zastępują, ale
wręcz rozwijają obowiązujące umowy o stowarzyszeniu lub
współpracy podpisane z każdym z partnerów.
Umożliwiają one jaśniejsze określenie priorytetów i
ściślejsze powiązanie pomocy finansowej z realizacją
celów ustalonych w umowach dwustronnych. Zasada planu „na
miarę” oznacza, że każdy partner określa jak daleko
zamierza pogłębić więzi polityczne i gospodarcze z UE. Im
bardziej partner okaże się gotowy do podjęcia praktycznych
działań we wprowadzaniu wspólnie uznawanych wartości, tym
bardziej Unia będzie gotowa do wzmocnienia tych więzi.</p>
<p>Plany Działania przekazane zostały teraz Radzie do zatwierdzenia, a
także odpowiednio Radzie ds. Stowarzyszenia lub Radzie ds.
Współpracy w celu uzyskania ich zgody. </p>
<p>Komisja przyjęła Plan Działania dla Ukrainy jako wyraz swojego
pełnego zaangażowania w sprawy tego państwa. Komisja zaleca
Radzie przekazanie tego Planu do zatwierdzenia Radzie ds. Współpracy
UE-Ukraina, o ile tylko rozwój sytuacji w tym państwie, w
szczególności wolne i sprawiedliwe wybory prezydenckie, umożliwi
wdrożenie jego postanowień.</p>
<p><a
href="http://ec.europa.eu/world/enp/index_en.htm">http://ec.europa.eu/world/enp/index_en.htm</a>
</p>

