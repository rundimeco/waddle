<h1>
<a name="Heading4"></a><b>Klimato kaita: Komisija skelbia pagrindinius
klimato kaitos strategijos po 2012 metų elementus</b></h1>
<p><b><i>Šiandien Europos Komisija priėmė komunikatą,
nustatantį klimato kaitos ateities politiką. Komunikate pateikiami
pasiūlymai, kuriais bus paremtos ES ir jos pasaulinių partnerių
derybos dėl klimato kaitos politikos krypčių ateityje, po 2012
metų, kuomet pasibaigs pirmasis Kioto protokolo įsipareigojimų
laikotarpis. Šie pasiūlymai suteiks galimybę paskatinti
didžiuosius teršėjus ir sparčiai besivystančias
šalis dalyvauti šiame procese. Komunikate taip pat sakoma, kad po 2012
m. įsigaliosiantis režimas turėtų būti taikomas ir
jūrų transporto bei aviacijos sektoriams.  </i></b></p>
<p>Už aplinką atsakingas Komisijos narys Stayros Dimas,
pareiškė: „Kova su klimato kaita nėra pasirenkamas dalykas,
tai – būtinybė.<i>  Mes ir toliau būsime pirmieji savo
pavyzdžiu, tačiau ryžtingai reikalausime, kad mūsų
tarptautiniai partneriai įsijungtų į šį procesą.
Esu įsitikinęs, kad vis dar įmanoma įgyvendinti 
įsipareigojimą sumažinti temperatūros didėjimą,
kad jis būtų ne didesnis 2 laipsnių pagal Celsijų.  Be to,
mes prognozuojame, kad šiandien nustatytos išlaidos, susijusios su
strategija po 2012 metų, nebus per didelės mūsų
valstybių ekonomikai. </i></p>
<p>Komisija savo dokumente pabrėžia, kad klimatą
tausojančios visuomenės formavimas suteiks ekonominių
galimybių ES ir sustiprins Lisabonos darbotvarkę. Čia pateikiami
pasiūlymai, kaip plėtoti padidėjusį energijos
efektyvumą ir energijos tiekimo saugumą, įskaitant siūlymus
didinti ES išlaidas moksliniams tyrimams ir naujų klimatą
tausojančių technologijų, kurių paklausa vis didėja,
kūrimui.  Šio Komisijos komunikato pageidavo ES valstybių ir
vyriausybių vadovai, kurie pavasarį įvyksiančioje Europos
Vadovų Taryboje aptars vidutinio ir ilgesnio laikotarpio išmetamų
teršalų kiekio mažinimo strategijas, įskaitant tų
strategijų siektinus tikslus. <br>Komisija savo ataskaitoje rekomenduoja,
kad ES strategiją po 2012 metų sudarytų tokie elementai:</p>
<ul>
<li><b>Gausesnis tarptautinės bendrijos dalyvavimas mažinant dujų
emisijas.</b> ES turėtų ir toliau vadovauti daugiašalėms
klimato kaitos problemos sprendimo pastangoms bei surasti paskatų,
suinteresuosiančių kitas daug aplinką teršiančias
valstybes, įskaitant besivystančias šalis. 2005 m. ES
turėtų ieškoti galimybių ateities sistemai, grindžiamai
bendromis, tačiau diferencijuotomis pareigomis.</li>
<li><b>Naujų sektorių dalyvavimas, </b>būtent aviacijos,
jūrų transporto ir miškininkystės sektorių, nes kai
kuriuose regionuose miškų naikinimas daug prisideda prie
šiltnamio efektą sukeliančių dujų koncentracijos
didėjimo atmosferoje. </li>
<li><b>Inovacijų skatinimas ES</b>, siekiant užtikrinti naujų
klimatą tausojančių technologijų kūrimą ir
įsisavinimą bei teisingus sprendimus dėl ilgalaikių
investicijų į energetiką, transportą ir statybos
infrastruktūrą. </li>
<li><b>Tolesnis lanksčių rinkos priemonių naudojimas
mažinant į aplinką patenkančių teršalų
kiekį ES ir visame pasaulyje</b>. Čia kalbama apie tokius dalykus kaip
ES šiltnamio efektą sukeliančių dujų leidimų
sistema.</li>
<li><b> Derinimo strategija ES ir visame pasaulyje</b>. Reikės labiau
pasistengti nustatyti silpnąsias vietas ir įgyvendinti priemones,
stiprinančias sugebėjimą spręsti dėl klimato kaitos
atsirandančias problemas.   </li></ul><p>Rengiamas dokumentas rekomenduoja
sparčiau įgyvendinti esamas politikos priemones, kurios mažina
į aplinką išmetamų teršalų kiekį ir skatina
naujų technologijų kūrimą, didina visuomenės
sąmoningumą, skatina tikslinius mokslinius tyrimus, glaudesnį
bendradarbiavimą su trečiosiomis šalimis ir perėjimą
į naują Europos klimato kaitos programos etapą bei nustato
tolesnes galimybes ekonomiškam į aplinką išmetamų
teršalų kiekio mažinimui.</p>
<p><b>Bendra informacija</b></p>
<p>Taryba 1996 m. susitarė, jog ES reikėtų siekti apriboti
pasaulinį vidutinės temperatūros augimą, kad šis
neviršytų 2° C palyginti su temperatūros lygiu ikipramoninio
išsivystymo laikotarpiu. Kioto protokolas, kuris įsigalioja 2005 m.
vasario 16 d., reikalauja, kad pramoninės valstybės mažintų
į aplinką išmetamų teršalų kiekį. </p>
<p>Pranešimą, dokumentą su bendra informacija bei papildomą
informaciją rasite: </p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

