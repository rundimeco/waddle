<h1>
<a name="Heading4"></a><b>Nové nástroje</b><b> pro
reformovanou politiku soudržnosti v období
2007-2013</b></h1>
<p><b><i>Evropská komise dnes předložila návrhy pěti
nových nařízení pro reformu politiky soudržnosti v
období 2007-2013
</i></b><sup><i><a name="fnB1" href="#fn1">[1]</a></i></sup><b><i>. Tento
balíček nařízení obsahuje obecné
nařízení, kterým se stanoví společný soubor
pravidel pro všechny nástroje, a zvláštní
nařízení pro Evropský fond pro regionální rozvoj
(EFRR), Evropský sociální fond (ESF) a Fond soudržnosti.
Dále bylo navrženo nové nařízení, které
členským státům a regionům poskytne volitelný
rámec pro zřízení orgánů pro
přeshraniční spolupráci (Evropské uskupení pro
přeshraniční spolupráci).</i></b></p>
<p><b>Obecné nařízení.</b> Nové obecné
nařízení vymezuje společné zásady, pravidla a
normy pro provádění EFRR, ESF a Fondu soudržnosti. Toto
nařízení se opírá se o zásadu
řízení sdíleného Unií s členskými
státy a regiony a stanovuje nový postup programování,
společné normy pro finanční řízení, kontrolu
a hodnocení. Reformovaný systém provádění
umožní jednodušší, proporcionální a více
decentralizované řízení strukturálních fondů
a Fondu soudržnosti.</p>
<p><b>Evropský fond pro regionální rozvoj (EFRR).</b> Úlohou
EFRR je podporovat investice a pomáhat snižovat rozdíly mezi
regiony v Unii. Mezi priority financování patří výzkum,
inovace, oblast životního prostředí a prevence rizik.
Významný podíl si zachovává i infrastruktura, a to
především v nejméně rozvinutých
regionech.</p>
<p><b>Evropský sociální fond (ESF).</b> ESF podporuje politiky a
priority usilující o vytváření dalších a
lepších pracovních míst, o zvyšování kvality
a produktivity práce a o prosazování sociálního
začlenění a soudržnosti. Provádění fondu se
řídí hlavními směry a doporučeními
v rámci evropské strategie zaměstnanosti.</p>
<p><b>Fond soudržnosti. </b>Fond soudržnosti přispívá
k intervencím v oblasti životního prostředí a
transevropských sítí. Vztahuje se na členské
státy, jejichž hrubý národní  důchod (HND)
nepřesahuje 90 % průměru Společenství. Na
základě stávající statistiky by pokrýval 10
nových členských států a rovněž Řecko a
Portugalsko. V budoucnu by Fond soudržnosti přispíval
společně s EFRR k víceletým investičním
programům řízeným decentralizovaným způsobem
namísto podporování projektů schvalovaných
individuálně na úrovni Komise.</p>
<p><b>Evropské uskupení pro přeshraniční
spolupráci.</b> Na základě článku 159 Smlouvy a s
cílem překonat stávající překážky
přeshraniční spolupráce je navrhován nový
právní nástroj, jenž by měl poskytnout volitelný
rámec pro zřízení evropských orgánů pro
spolupráci. Ty by pro provádění programů
přeshraniční spolupráce získaly právní
subjektivitu a vycházely by z úmluvy zúčastněných
vnitrostátních, regionálních, místních nebo
jiných veřejných orgánů.</p>
<p>Další informace: </p>
<p><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>
<hr><p><sup><b><i><a name="fn1" href="#fnB1">[1]</a></i></b></sup><i> Viz </i><a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">IP/04/925</a><i>
ze dne 15. července 2004.</i></p>


