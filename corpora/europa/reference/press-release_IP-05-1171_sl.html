<h1>
<a name="Heading4"></a><b>Evropska komisija razvija načrte za
naslednji raziskovalni program</b></h1>
<p><b><i>Evropska komisija je danes določila podrobnosti v zvezi z njenim
predlogom za novi program za raziskave in razvoj v letih od 2007 do 2013.
Posebni program, ki ga je predlagala Komisija, uresničuje glavne prvine
Sedmega okvirnega programa. Tega je Komisija predložila aprila 2005 in je
sestavljen iz štirih glavnih elementov: sodelovanje, zamisli,
človešk viri in zmogljivosti. O njih bodo pred odločitvijo Sveta
razpravljali v Evropskem parlamentu. </i></b></p>
<p>„Evropa potrebuje trden okvir za raziskave po letu 2007,“ je
dejal Janez Potočnik, evropski komisar za znanost in raziskave.<i>
„Naš predlog vsebuje to, kar Evropa potrebuje v prihodnosti. Zdaj je
pomembno zagotoviti potrebna sredstva, da bo lahko projekt dosegel cilj
večje konkurenčnosti Evrope in boljšo kakovost življenja
njenih državljanov. Komisija bo storila vse, kar je v njeni moči, da
bo po zaključku zakonodajnega postopka pripravljena na izvajanje
programov.“ </i></p>
<p>Štirje glavni posebni programi, ki so bili predloženi danes,
so:</p>
<p><b><u>Sodelovanje:</u></b> Cilj programa Sodelovanje je pridobiti vodilno
vlogo na ključnih znanstvenih in tehnoloških področjih s
sodelovanjem med univerzami, industrijo, raziskovalnimi centri in javnimi organi
v Evropski uniji kot tudi drugod po svetu.  Devet predlaganih
tem<sup><b><a name="fnB1" href="#fn1">[1]</a></b></sup> ustreza glavnim
področjem napredka znanja in tehnologije, kjer je treba okrepiti raziskave
na visoki ravni, da se bomo lahko odzvali na evropske družbene,
gospodarske, okoljske in industrijske izzive.</p>
<p><b><u>Zamisli:</u></b> Program Zamisli bo ustanovil Evropski raziskovalni
center, panevropski mehanizem, ki bo podpiral zelo aktivne znanstvenike,
inženirje in akademike. Njihova vedoželjnost in želja po znanju
bosta verjetno vodili do nepredvidljivih in presenetljivih odkritij, ki lahko
spremenijo način človekovega razumevanja in odprejo nove poglede na
tehnološki napredek ter rešijo trajne družbene in okoljske
probleme. </p>
<p><b><u>Človeški viri: Cilj programa Človeški viri je tako
kvalitativno kot tudi kvantitativno povečati človeške vire na
področju znanosti in raziskav v Evropi.</u></b> Program bo spodbujal
nastopanje in nadaljevanje znanstvene kariere, znanstvenike pa spodbujal k temu,
da ostanejo v Evropi, ter bo skušal v Evropo privabiti najboljše
strokovnjake. </p>
<p><b><u>Zmogljivosti:</u></b> Posebni program Zmogljivosti bo spodbujal
zmogljivosti na področju raziskav in inovacij po vsej Evropi. To
vključuje elemente, kot so nova raziskovalna infrastruktura, podpora malim
in srednjevelikim podjetjem, razvoj „regij znanja“, sprostitev
raziskovalnega potenciala v „konvergenčnih“ in najbolj
oddaljenih regijah ter izboljšanje položaja znanosti v
družbi.</p>
<p>Komisija je sprejela tudi program, ki določa smer njene interne
raziskovalne strukture v prihodnosti, tj. GD <b><u>Skupno raziskovalno
središče (JRC)</u></b>. S tem programom bo JRC lahko službam
Komisije in državam članicam nudil učinkovito znanstveno in
tehnično podporo, da se bodo ti lahko ustrezno odzvali na nove
kritične izzive, nujne primere in glavna področja razvoja politik.
<br>Evropska komisija bo še v tem letu predložila predlog o Pravilih
za udeležbo v posameznih posebnih programih. Ti predlogi bodo pomembni za
poenostavitev programa, ki naj bi izboljšal dostopnost in uporabnikom
omogočil lažjo uporabo, za kar si prizadeva Komisija. Današnji
predlog že gre v tej smeri zaradi svoje enostavne, jasne strukture in
zmanjšanja finančnih instrumentov.</p>
<p>Povezava do spletne strani GD za
raziskave:<br><a name="_Hlt114913432"></a><a name="_Hlt114913433"></a><a
href="http://ec.europa.eu/research/">http://ec.europa.eu/research/</a><br><a
href="http://ec.europa.eu/research/future/index_en.cfm">http://ec.europa.eu/research/future/index_en.cfm</a></p>
<p>Povezava do spletne strani GD Skupno raziskovalno
središče:<br><a name="_Hlt114913528"></a><a name="_Hlt114913529"></a><a
href="http://www.jrc.ec.europa.eu">http://www.jrc.ec.europa.eu</a></p>
<p>+ <a
href="/rapid/pressReleasesAction.do?reference=MEMO/05/335&format=HTML&aged=0&language=EN&guiLanguage=fr">MEMO/05/335</a>
– <a
href="/rapid/pressReleasesAction.do?reference=MEMO/05/336&format=HTML&aged=0&language=EN&guiLanguage=fr">MEMO/05/336</a></p>
<hr><p><sup><b><a name="fn1" href="#fnB1">[1]</a></b></sup> Zdravje; Prehrana,
kmetijstvo in biotehnologija; Informacijske in komunikacijske tehnologije;
Nanoznanosti, nanotehnologije, materiali in nove proizvodne tehnologije;
Energetika; Okolje (vključno s podnebnimi spremembami); Promet,
vključno z aeronavtiko; Socialno-ekonomske in humanistične vede;
Varnost in vesolje.</p>


