<h1>
<a name="Heading4"></a><b>Komisija pratęsia cukraus atsargų
pertekliaus likvidavimo penkiose naujosiose valstybėse narėse
terminą</b></h1>
<p><b><i>Šiandien Europos Komisija penkioms naujosioms valstybėms
narėms pratęsė terminą, per kurį jos turi
apskaičiuoti iki jų įstojimo 2004 m. gegužę
susikaupusį cukraus atsargų perteklių ir jį likviduoti.
Dabar atsargų perteklių turintys ūkio subjektai turės iki
2005 m. lapkričio 30 d. jį likviduoti, o penkių šalių
– Estijos, Kipro, Latvijos, Maltos ir Slovakijos – valdžios
institucijos turės iki 2006 m. kovo 31 d. pateikti pertekliaus likvidavimo
įrodymus. Už bet kokias po 2005 m. lapkričio 30 d. likusias
atsargas į ES biudžetą turės būti sumokama rinkliava.
Kaip įprasta prieš kiekvieną plėtrą, naujosios
valstybės narės turėjo užtikrinti, kad nebūtų
jokio žemės ūkio produktų atsargų kaupimo spekuliacijos
tikslais, dėl kurio būtų pažeista visos ES rinkos
pusiausvyra.</i></b></p>
<p>Prieš plėtrą 2004 m. gegužę, kaip ir ankstesniais
plėtros atvejais, naujosios valstybės narės turėjo imtis
priemonių, kad neleistų ūkio subjektams sukaupti spekuliacijai
skirtų cukraus atsargų ir pasinaudoti tuo, kad ES cukraus kaina
trigubai viršija jo kainą pasaulio rinkoje. Komisijos pareiga yra
valdyti rinką ir užtikrinti, kad jos sprendimai atitiktų Stojimo
sutartyje nustatytas taisykles. </p>
<p>Be to, kad spekuliacijos iš viso reikia vengti, staigus atsargų
padidėjimas gali turėti neigiamos įtakos rinkos pusiausvyrai ir
sutrikdyti gamybos mokesčius, kurie turi būti nustatyti
rugsėjį, o dėl to nukentėtų visos ES cukraus gamintojai
ir runkelių augintojai. Be to, visas per atitinkamus prekybos metus
nustatytas atsargų perteklius kitais metais turi būti eksportuotas be
eksporto grąžinamųjų išmokų.</p>
<p>Dabar Komisija turės galimybę paskutinį kartą patikrinti
minėtųjų valstybių narių atsargų perteklių, o
pastarosios turės daugiau laiko likviduoti tas atsargas ir pateikti
reikiamus likvidacijos įrodymus. Atsargų perteklius nustatomas
lyginant gamybą, importą ir eksportą per paskutiniuosius 12
mėnesių iki stojimo su ankstesniu trejų metų referenciniu
laikotarpiu. </p>
<p>Šiandien Komisija pritarė naujiems terminams: atsargų
perteklių turintys ūkio subjektai turės jį likviduoti iki
2005 m. lapkričio 30 d., iki 2006 m. vasario 28 d. jie turės
informuoti savo nacionalinės valdžios institucijas apie tai, kad
ši užduotis jau atlikta, nacionalinės valdžios institucijos
iki 2006 m. kovo 31 d. Komisijai turės pateikti atsargų likvidavimo
įrodymus, valstybės narės iki 2006 m. birželio 30 d. iš
pradžių turės sumokėti rinkliavą už bet kokias
likusias atsargas, nors pastarasis terminas gali būti pratęstas.
Komisija patvirtins galutinius cukraus atsargų pertekliaus duomenis ne
vėliau kaip iki 2005 m. gegužės 31 d.</p>
<p>Ūkio subjektai galės likviduoti cukraus atsargas jas perdirbdami
į pašarus ar biologinį kurą, arba eksportuodami be eksporto
grąžinamųjų išmokų. Į visą tokiais
būdais sumažintą atsargų kiekį bus atsižvelgta,
kai Komisija priims galutinį sprendimą dėl mokėtinos
rinkliavos dydžio.</p>

