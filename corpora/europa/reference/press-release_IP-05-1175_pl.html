<h1>
<a name="Heading4"></a><b>Pierwszy budżet rozszerzonej Unii
przyniósł </b><b>korzyści wszystkim Państwom
Członkowskim. 	</b><br><b>Nie zmieniła się grupa
głównych beneficjentów</b></h1>
<p><b><i>Budżet 2004 był kolejnym etapem w procesie modernizacji
struktury wydatków UE. Około 92 mld EUR trafiło do
beneficjentów w poszczególnych Państwach Członkowskich.
Każde z nich otrzymało fundusze na rozwój regionalny, rolnictwo,
konkurencyjność, tworzenie miejsc pracy i badania naukowe;
7,5 mld EUR trafiło do krajów poza Unią, lub przeznaczone
zostało na projekty obejmujące kilka państw członkowskich.
Grupa głównych beneficjentów nie zmieniła się w
porównaniu z rokiem 2003. Saldo budżetowe wszystkich dziesięciu
nowych krajów członkowskich było wyraźnie wyższe
niż w roku 2003, kiedy jeszcze nie należały do Unii. Nie
spowodowało to jednak poważnego wzrostu obciążeń
finansowych dla Piętnastki. Tak brzmią zasadnicze wnioski
„Sprawozdania z podziału wydatków w roku 2004 na Państwa
Członkowskie”. Zdaniem komisarz Dalii Grybauskaité 
„sprawozdanie dobitnie dowodzi, że na rozszerzeniu zyskali wszyscy
członkowie Unii”.</i></b></p>
<p>Największym beneficjentem funduszy UE w 2004 r. była Hiszpania
(16,4 mld EUR), a po niej najbardziej zaludnione Państwa
Członkowskie: Francja (12,9 mld EUR), Niemcy (11,7 mld EUR),
Włochy (10,4 mld EUR) oraz Wielka Brytania (7,1 mld EUR).
Największe kwoty z funduszy strukturalnych trafiły do Hiszpanii, a po
niej do Niemiec, Włoch i Portugalii.</p>
<p>Strumień środków dla nowych państw dopiero
zaczął płynąć. Polska (2,7 mld EUR) zajmuje
dziesiąte miejsce wśród 25 członków. Wszystkie nowe
kraje odnotowały dodatnie saldo – tj. są beneficjentami netto. W
roku 2004 saldo to wyniosło 2,9 mld EUR. Dla porównania przed
przystąpieniem, w roku 2003, wynosiło ono 1,3 mld EUR.</p>
<p>Najwięcej funduszy w stosunku do dochodu narodowego brutto (DNB)
otrzymała Grecja (3,52 % swojego DNB) i Portugalia (3,35 % DNB). Kolejne
miejsca zajęły Litwa (2,81 %), Estonia (2,50 %) i Łotwa (2,46 %).
</p>
<p>Korzyści z budżetu UE rozchodzą się po wszystkich
Państwach Członkowskich. Wydatki w coraz większym stopniu
koncentrują się na dziedzinach związanych z
konkurencyjnością. W 2004 roku zmienił się udział w
budżecie poszczególnych obszarów działalności.
Znacząco – z 28,5 mld EUR do 31,4 mld EUR (tj. o 19,8 %) –
wzrosły środki przyznane Państwom Członkowskim na
działania strukturalne w zakresie spójności i rozwoju
regionalnego. Wzrosły też środki na polityki wewnętrzne, w
tym na rynek wewnętrzny i badania naukowe (z 4,9 mld EUR w 2003 r. do
6 mld w roku 2004).</p>
<p>Środki przyznane Państwom Członkowskim na rolnictwo i
rozwój obszarów wiejskich stanowiły 47,5 % (43,6 mld EUR)
wszystkich środków w budżecie w 2004 roku. Oznacza to spadek w
porównaniu z rokiem 2003 z 54,1 % (44,4 mld EUR). Również w
zakresie rolnictwa krąg beneficjentów nie uległ zmianie. W
liczbach bezwzględnych najwięcej środków uzyskała
Francja. Za nią znalazły się Hiszpania, Niemcy, Włochy i
Wielka Brytania. </p>
<p>Najwięcej pieniędzy w ramach polityk wewnętrznych
otrzymały Niemcy, a po nich Francja, Belgia, Wielka Brytania i Włochy.
</p>
<p>Wydatki administracyjne UE koncentrowały się w Belgii i
Luksemburgu, czyli w siedzibach instytucji Unii Europejskiej. </p>
<p>Największym źródłem dochodów budżetu UE
były wpłaty Państw Członkowskich (oparte na VAT oraz na
DNB). W 2004 roku wyniosły one łącznie 82,9 mld EUR.
Pozostała część środków pochodziła z tak
zwanych tradycyjnych zasobów własnych (cła, opłaty rolne), z
nadwyżki z roku 2003 oraz z innych dochodów.</p>
<p>Sprawozdanie obejmuje szczegółową analizę wydatków
UE w rozbiciu na kraje członkowskie według obszarów polityki oraz
kategorii wydatków. Zawiera ono faktyczne dane z wykonania
środków zapisanych w budżecie dla dziesięciu nowych
krajów. Można w nim również znaleźć pełne
zharmonizowane serie danych dotyczących przydzielonych wydatków,
dochodów i sald budżetowych od 1992 do 2004 roku. Sprawozdanie
finansowe za 2004 rok, pokazujące korzyści, jakie przyniosły te
wydatki, opublikowano w maju 2005 r.  </p>
<p>Sprawozdanie dotyczące wydatków przyznanych poszczególnym
krajom jest dostępne pod adresem:</p>
<p><a
href="http://ec.europa.eu/budget/agenda2000/reports_en.htm">http://ec.europa.eu/budget/agenda2000/reports_en.htm</a></p>
<p>Sprawozdanie finansowe za 2004 rok można znaleźć pod
adresem:<br><a
href="http://ec.europa.eu/budget/pdf/execution/execution/financialreport04/rap_fin_pl.pdf">http://ec.europa.eu/budget/pdf/execution/execution/financialreport04/rap_fin_pl.pdf</a>
</p>

