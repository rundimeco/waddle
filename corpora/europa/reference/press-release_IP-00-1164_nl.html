<H3>
<P><B>De Commissie is voornemens om bepaalde Visa-bepalingen goed te keuren maar bezwaar te maken tegen andere</B></H3>
<P><I><B>De Europese Commissie is voornemens een gunstig standpunt in te nemen ten aanzien van bepaalde voorschriften uit de betaalkaartregeling van Visa International, inzonderheid ten aanzien van de zogenaamde </B></I><I><B>"niet-discriminatieregel</B></I><I><B>". Het betreft de eerste antitrustbeschikking van de Commissie op het gebied van internationale kredietkaarten. Terzelfdertijd heeft de Commissie aan Visa International een mededeling van punten van bezwaar doen toekomen met betrekking tot de afwikkelingsprovisie omdat die provisie een concurrentiebeperkende collectieve prijsovereenkomst is.</B></I>
<P>Na een grondig onderzoek is de Commissie van oordeel dat zij een gunstig standpunt kan innemen ten aanzien van bepaalde voorschriften in de betaalkaartregeling van Visa International welke werd aangemeld met het oog op een formele goedkeuring. Een van die voorschriften is de zogenaamde niet-discriminatieregel die handelaren verbiedt een toeslag aan te rekenen aan klanten die met een Visa-kaart betalen. De Commissie zal binnenkort een bekendmaking publiceren in het Publicatieblad van de Europese Gemeenschappen waarin belanghebbende derden worden aangemaand om binnen een maand hun opmerkingen kenbaar te maken alvorens de Commissie een definitief besluit neemt.
<P>Hoewel de Commissie aanvankelijk bezwaren had gemaakt tegen deze regel concludeert zij thans dat de afschaffing ervan de concurrentie niet wezenlijk zou verhogen. Deze conclusie werd bereikt in het licht van de resultaten van een marktonderzoek dat is verricht in Zweden en Nederland waar de niet-discriminatieregel is afgeschaft na een optreden van de nationale mededingingsautoriteiten.
<P>Bovendien is de Commissie voornemens een gunstig standpunt in te nemen ten aanzien van de gewijzigde Visa-voorschriften inzake grensoverschrijdende diensten. Aanvankelijk stonden de Visa-voorschriften niet (of slechts in geringe mate) toe dat de aangesloten banken kaarten zouden uitgeven ten behoeve van personen in het buitenland of handelaren zouden werven in andere lidstaten. Visa International heeft evenwel de mogelijkheden om grensoverschrijdend kaarten uit te geven en handelaren te werven aanzienlijk verhoogd. Ingevolge de laatste wijziging van mei van dit jaar staat Visa International toe dat grensoverschrijdend kaarten worden uitgegeven en handelaren geworven zonder dat vooraf een bijkantoor of dochteronderneming moet worden opgericht in het betrokken land.
<P>Over deze kwesties wordt een formele beschikking van de Commissie in het vooruitzicht gesteld tegen het einde van het jaar.
<P>De Commissie twijfelt evenwel eraan of een andere controversiÃ«le Visa-bepaling, meer bepaald de afwikkelingsprovisie, verenigbaar is met het communautaire mededingingsrecht. 
<P>De afwikkelingsprovisie wordt door de bank van de handelaar betaald aan de bank van de kaarthouder bij elke transactie via de kaart. Het bedrag van de vergoeding wordt vastgesteld door Visa International hetgeen neerkomt op een overeenkomst tussen de banken die lid zijn van Visa. In de praktijk rekenen de banken die de afwikkelingsvergoeding moeten betalen, die vergoeding door aan hun klanten meer bepaald de handelaren. Gemiddeld bedraagt de afwikkelingsvergoeding ongeveer 80% van het totale bedrag dat door de handelaar aan zijn bank wordt betaald wanneer hij een betaling via een Visa-kaart aanvaardt.
<P>Eurocommerce, een handelsvereniging die de Europese kleinhandelaren vertegenwoordigt, heeft formeel klacht ingediend bij de Commissie over de afwikkelingsvergoedingen van Visa en andere betaalkaartsystemen.
<P>In de mededeling van punten van bezwaar die aan Visa International is toegestuurd, betoogt de Commissie dat de afwikkelingsprovisie voor internationale transacties neerkomt op een collectieve prijsovereenkomst die de mededinging beperkt. Volgens de Commissie heeft Visa International tot dusver geen overtuigende redenen kunnen aandragen waaruit blijkt dat de afwikkelingsprovisie voldoet aan de cumulatieve voorwaarden voor een vrijstelling op grond van de communautaire antitrustvoorschriften. Visa heeft onder meer niet kunnen aantonen dat die provisie onmisbaar is voor het functioneren van de betaalkaartregeling. Eurocommerce heeft er op gewezen dat andere betaalkaartregelingen zoals ec-Karte in Duitsland kunnen functioneren zonder afwikkelingsprovisies.
<P>De mededeling van punten van bezwaar is een eerste stap in de procedure en loopt niet vooruit op de uiteindelijke uitkomst van het onderzoek. In de mededeling van punten van bezwaar wordt Visa uitgenodigd zijn opmerkingen schriftelijk in te dienen en erop gewezen dat het om een mondelinge hoorzitting kan verzoeken. De Commissie hoopt in de eerste helft van 2001 een eindbeschikking over de afwikkelingsprovisie te kunnen geven.
<P>Bij de Commissie zijn verschillende andere zaken hangende betreffende betaalkaartregelingen waarbij vergelijkbare kwesties aan de orde zijn. De geplande beschikkingen van de Commissie in de zaak Visa International zijn derhalve belangrijk omdat zij richtinggevend zijn voor de uitkomst van de andere zaken.
<P>Commissaris Mario Monti, die bevoegd is voor concurrentie, zei dat het de consumenten vrij moet staan om kaarten te gebruiken voor de betaling van hun aankopen. Handelaren horen echter niet de facto door de betaalkaartmaatschappijen en de banken ertoe gedwongen te worden om op te draaien voor de kosten van de transacties via de betaalkaarten. In dit opzicht heeft de Commissie inzonderheid twijfels over de noodzakelijkheid van de interbancaire provisie die door Visa is vastgesteld voor elke betaalkaarttransactie en in de praktijk wordt doorberekend aan de handelaren. Visa wordt uitgenodigd om hierbij toelichtingen te verstrekken.
<P><B>Bijkomende informatie</B>
<P>De Visa-zaak bij de Europese Commissie verschilt van de zaak die bij het Amerikaanse Ministerie van Justitie aanhangig is tegen Visa en Mastercard International en betrekking heeft op het feit dat Visa en Mastercard eigendom zijn van dezelfde banken, alsook op de voorschriften die de aangesloten banken verhinderen om kaarten van concurrerende maatschappijen zoals Discovery en American Express uit te geven (de zogenaamde exclusiviteitsregeling). Het Europese bestuur van Visa was voornemens om een vergelijkbare exclusiviteitsregel in te voeren in Europa medio de jaren '90 maar zag van dit plan af nadat de destijds voor concurrentie bevoegde commissaris publiekelijk ervoor had gewaarschuwd dat het voorstel van Visa niet aanvaard kon worden (zie IP/96/585).
