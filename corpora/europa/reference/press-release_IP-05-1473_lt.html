<h1>
<a name="Heading4"></a><b>ES iš esmės pertvarko cukraus
sektorių, siekdama gamintojams užtikrinti ilgalaikę
konkurencingą perspektyvą</b></h1>
<p><a name="Heading4"></a><b><i>Šiandien Europos Sąjungos
žemės ūkio ministrai pasiekė politinį susitarimą
dėl didelės bendrojo cukraus rinkos organizavimo reformos. Susitarimo
pagrindą sudaro Europos Komisijai birželio mėn. pateiktas
pasiūlymas. Reforma padidins ES cukraus sektoriaus konkurencingumą ir
labiau jį orientuos į rinką, užtikrins ilgalaikę jo
perspektyvą ir sustiprins ES pozicijas dabartiniame pasaulio prekybos
derybų raunde. Reforma suderins sistemą, kuri beveik 40 metų
išliko nepakitusi, su kita pertvarkyta bendros žemės ūkio
politikos dalimi. Per ketverius metus garantuota baltojo cukraus kaina bus
sumažinta 36 procentais; ūkininkams bus kompensuojama
vidutiniškai 64,2 proc. sumažintos kainos atsietomis išmokomis,
kurių mokėjimas priklausys nuo to, ar paisoma aplinkosaugos ir
žemės valdymo standartų, o išmokos suma bus įtraukta
į bendrąją išmoką ūkiui; valstybės, kurios
atsisako daugiau kaip pusės gamybos kvotų, turės teisę per
pereinamąjį penkerių metų laikotarpį mokėti
papildomą susietą išmoką, prilygstančią 30 proc.
prarastų pajamų; bus sukurta didelės apimties savanoriška
restruktūrizavimo programa siekiant paskatinti mažiau konkurencingus
ūkininkus pasitraukti iš sektoriaus; intervencinis produkcijos
pertekliaus supirkimas bus palaipsniui nutrauktas praėjus ketveriems
metams. Besivystančios šalys ir toliau galės patekti į ES
rinką lengvatine tvarka bei naudotis patraukliomis kainomis. Tos AKR
šalys, kurioms reikia pagalbos, turės teisę pasinaudoti 40 mln.
eurų vertės pagalbos planu, skirtu 2006 m., – tai taps
tolesnės pagalbos pagrindu.</i></b></p>
<p>„Esu labai patenkinta šiuo istoriniu susitarimu“ –
pasakė Mariann Fischer Boel, Komsijos narė, atsakinga už
žemės ūkį ir kaimo plėtrą. „Sveikinu
ministrus priėmus drąsų sprendimą reformuoti cukraus
sektorių, kurio praeityje niekas nesugebėjo arba nenorėjo
pertvarkyti. Buvo sunku, bet sveikas protas nugalėjo. Šis susitarimas
suteiks ES cukraus sektoriui gyvybingą ir konkurencingą
perspektyvą. Galimybė imtis veiksmų dabar reiškia, kad
turime lėšų skausmingai sektoriaus pertvarkai, kuri yra
neišvengiama būtinybė, palengvinti ir išmokėti
ūkininkams kompensacijas. Šis susitarimas sektoriui suteikia
ilgalaikio stabilumo. Tai nekainuos nė cento valstybės
lėšų. Susitarimas taip pat labai svarbus išorės
santykiams. Nauja politika bus palanki prekybai, taip sustiprinant
mūsų pozicijas per kitą mėnesį vykstantį PPO
ministrų lygio susitikimą Honkonge. Ūkininkai gaus tiesiogines
išmokas, didžia dalimi atsietas nuo gamybos. Nuo 2009 m.
neturtingiausios pasaulio valstybės galės visiškai laisvai
naudotis mūsų rinka. ES išliks patrauklia rinka
besivystančioms šalims parduoti savo cukrų ir pasiūlys AKR
partneriams finansinę pagalbą, skirtą prisitaikyti prie
pokyčių. Šis susitarimas taip pat užtikrins, kad
mūsų veiksmai per trumpą laiką bus suderinti su neseniai
sudarytos PPO ekspertų grupės išvadomis.“ </p>
<p>Cukraus sektorius prisiderins prie 2003 ir 2004 m. įgyvendintų
BŽŪP reformų. Sektoriaus reforma tinkamai atsižvelgiama
į ūkininkų pajamas, vartotojų interesus ir perdirbamosios
pramonės padėtį. Reforma padidins ES cukraus pramonės
konkurencingumą, labiau ją orientuos į rinką ir
užtikrins darnią rinkos pusiausvyrą, atitinkančią
tarptautinius ES įsipareigojimus. </p>
<p>Europos gamintojams bus užtikrintas ilgalaikis tikrumas dėl
taisyklių, kurių jie turi laikytis. Todėl reforma nustatomos
Europos cukraus sektoriaus ekonominės ir teisinės nuostatos iki
2014–2015 m., nenumatant sąlygos jas peržiūrėti. 36
proc. mažinama kaina kartu sukuriant nemažą
restruktūrizavimo fondą, veiksiantį ketverius metus.
Restruktūrizavimo fondas turi tris pagrindinius tikslus: pirma –
sukurti paskatas mažiau konkurencingiems ūkininkams pasitraukti
iš šios pramonės šakos, antra – teikti
lėšas, reikalingas įveikti socialinius ir aplinkosauginius
fabrikų uždarymo padarinius (socialinių planų ar
perkėlimo programų bei gerų vietovės aplinkos
sąlygų atkūrimo priemonių finansavimas), ir trečia
– teikti lėšas naujam verslui kurti didžiausio poveikio
regionuose derinant su ES struktūrinių ir kaimo plėtros
fondų parama. </p>
<p>Europa besivystančioms šalims išliks patraukli cukraus
pardavimo vieta. Tačiau Komisija taip pat siūlo pagalbos sistemą
tradiciškai cukrų į ES eksportuojančioms Afrikos,
Karibų ir Ramiojo vandenyno šalims; pagalbos pradinė vertė
2006 m. siekia 40 mln. eurų. Vėliau bus užtikrinta ilgalaikė
pagalba 2007–2013 m. laikotarpiui atsižvelgiant į diskusijų
dėl finansinių perspektyvų rezultatus.</p>
<p><b>Informacija apie susitarimą: </b></p>
<p>Siekiant užtikrinti darnią rinkos pusiausvyrą, pradedant
2006–2007 m. per ketverius metus 36 proc. sumažinama kaina –
<b>20 proc. pirmaisiais metais</b>, <b>27,5 proc</b>. <b>antraisiais, 35 proc.
trečiaisiais ir 36 proc. ketvirtaisiais metais</b>.</p>
<p>Kompensacija ūkininkams – vidutiniškai 64,2 proc.
<b>remiantis galutiniu 36 proc. kainos sumažinimu</b>. Šios pagalbos
įtraukimas į bendrąją išmoką ūkiui ir jos
mokėjimo susiejimas su aplinkosaugos ir žemės valdymo
standartų laikymusi. </p>
<p>Tose valstybėse, kurios atsisako bent 50 proc. kvotos, galimybė
daugiausia penkeriems metams įvesti papildomą atsietą
išmoką, lygią 30 proc. prarastų pajamų, be to,
galimybė skirti ribotą nacionalinę pagalbą.</p>
<p>Naujo režimo, įskaitant cukraus kvotų sistemos
pratęsimą, galiojimas iki 2014–2015 m. Nėra
peržiūros sąlygos. </p>
<p>„A“ ir „B“ kvotų sujungimas į bendrą
gamybos kvotą. </p>
<p>Intervencijos sistemos panaikinimas po ketverių metų palaipsnio
panaikinimo laikotarpio ir intervencinės kainos pakeitimas atskaitos kaina.
</p>
<p>Privačios sandėliavimo sistemos, kaip saugos priemonės tuo
atveju, jeigu rinkos kaina nukristų žemiau atskaitos kainos,
įvedimas. </p>
<p>Ketverių metų savanoriška restruktūrizavimo programa ES
cukraus fabrikams ir izogliukozės bei inulino sirupo gamintojams, skirta
paskatinti uždaryti fabrikus ir atsisakyti kvotų, taip pat
restruktūrizavimo proceso socialiniams ir aplinkos padariniams
įveikti. </p>
<p>Ši išmoka pirmaisiais ir antraisiais metais sudarys 730 eurų
už toną, trečiaisiais metais ji sumažės iki 625
eurų, o paskutiniaisiais – iki 520 eurų. </p>
<p>Galimybė panaudoti tam tikrą šio fondo lėšų
dalį kompensacijoms runkelių augintojams, kuriems turėjo poveikio
fabrikų uždarymas. </p>
<p>Papildomas veiklos rūšių įvairinimo fondas, skirtas toms
valstybėms narėms, kurios minimaliai sumažino kvotas; fondas
didėja atsisakant vis daugiau kvotų. </p>
<p>Abi šios išmokos bus finansuojamos trejus metus iš kvotos
savininkų renkant rinkliavą. </p>
<p>Už cukrinius runkelius turėtų būti galima numatyti
atidėtos žemės išmokas, kai jie auginami ne maistui, taip
pat už juos turėtų būti galima augintojams skirti 45 EUR/ha
pagalbą kurui. </p>
<p>Siekiant palaikyti tam tikrą gamybą šalyse, kurios dabar
gamina „C“ cukrų, bus skirtas papildomas 1,1 milijono tonų
kiekis už vienkartinį mokestį, atitinkantį pirmųjų
metų restruktūrizavimo pagalbos dydį už toną. </p>
<p>Chemijos ir farmacijos pramonei ir bioetanolio gamybai skirtas cukrus nebus
įtrauktas į gamybos kvotas. </p>
<p>Palaipsnis izogliukozės kvotos didinimas 300 000 tonų
dabartinėms įmonėms gamintojoms per trejų metų
laikotarpį, kiekvienais metais didinant 100 000 tonų.<br>Galimybė
nupirkti papildomą izogliukozės kvotą Italijoje (60 000
tonų), Švedijoje (35 000 t) ir Lietuvoje (8 000 t)
restruktūrizavimo pagalbos kaina.<br><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a>
</p>
<p><a
href="http://ec.europa.eu/mediatheque/photo/barroso/index_en.cfm?id=7187">http://ec.europa.eu/mediatheque/photo/barroso/index_en.cfm?id=7187</a></p>

