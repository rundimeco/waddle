<h1>
<a name="Heading4"></a><b>Данута
Хюбнер в
София:</b><b>
„Необходимо
е България да
продължи с
бързите
реформи, за да
се
присъедини
през 2007 г.“</b></h1>
<p><b><i>България
постигна
значителен
напредък, но
трябва да
предприеме
решителни
действия в
някои
ключови
политически
области, за да
може да се
присъедини
към
Европейския
съюз през 2007 г.,
заяви днес
комисарят по
регионална
политика
Данута
Хюбнер, която
е на
посещение в
София. Тя
посочи, че
България
може да се
възползва
изцяло от
предимствата
на
присъединяването
само ако
българските
власти
успеят да
приключат
реформите и
подготовката
навреме.
Комисарят ще
се срещне с
президента
Георги
Първанов,
министър-председателя
Сергей
Станишев,
финансовия
министър
Пламен
Орешарски,
министъра по
европейските
въпроси
Меглена
Кунева и
членовете на
българското
правителство,
чиято работа
е свързана
със
структурните
фондове. По
време на
посещението
си Хюбнер ще
участва в
церемонията
по
подписването
на две
споразумения
с Фонда за
солидарност
за
отпускането
на 20,35 милиона
евро помощ от
ЕС за
българските
райони,
пострадали
от
наводненията
през 2005 г.</i></b></p>
<p>„Щастлива
съм да посетя
София за
първи път
откакто
отговарям за
регионалната
политика на
ЕС и да се
срещна с
българските
политически
власти“, каза
Данута
Хюбнер. Тя
добави:
„Самата аз
съм бивш
министър на
нова
държава-членка
и знам много
добре, че са
необходими
упорита
работа и
сложни
процедури, за
да се
приключи
навреме
цялата
подготовка
за
съгласуване
с правилата и
изискванията
на ЕС. Но мога
да ви уверя,
че усилията
си
заслужават
от гледна
точка както
на ЕС, така и
на
България.“</p>
<p>Хюбнер се
спря на
постигнатия
от България
напредък в
реформите и
подготовката
на
необходимата
законодателна
рамка и
институционални
структури и
потвърди
подкрепата
си за
присъединяването
на България
при
изпълнение
на всички
предварителни
условия и
изисквания.
Тя подчерта
постиженията
и
преимуществата
за десетте
държави,
които се
присъединиха
през 2004 г., и
отбеляза, че
България и
Румъния ще
имат голяма
полза, ако се
присъединят
навреме,
особено от
новата
кохезионна
политика за
периода 2007-2013 г.
За да заемат
мястото в
семейството
на ЕС, което
по право
заслужават,
София и
Букурещ
трябва да
продължат да
извършват
бързи
реформи и да
ускорят
подготовката
си, допълни
тя.</p>
<p>На 16 май 2006 г.
Комисията
публикува
последния
мониторингов
доклад, в
който
изразява
сериозна
загриженост
за етапа, до
който са
достигнали
предприсъединителните
реформи в
области като
правосъдие и
вътрешни
работи,
земеделие,
финансов
контрол и
енергетика.
По отношение
на
регионалната
политика е
необходимо
да бъдат
взети
допълнителни
мерки в
областите
финансово
управление и
контрол и
възлагане на
обществени
поръчки, в
които се
очаква
България да
увеличи
усилията си,
за да изпълни
своите
ангажименти,
свързани с
бъдещото
използване и
управление
на фондовете
на ЕС.</p>
<p>След
публикуването
на
мониторинговия
доклад
България
прие и
представи на
ЕС план за
действие с
конкретните
мерки, които
страната
възнамерява
да
предприеме,
за да
преодолее
основните
проблеми в
посочените
области.
Комисията ще
вземе
решение за
датата на
присъединяване
на България (и
на Румъния) в
следващия си
мониторингов
доклад, който
се очаква
през
септември 2006 г.
</p>
<p><b>Допълнителна
информация</b></p>
<p><b>Предприсъединителна
помощ на ЕС за
България</b></p>
<p>България е
получила
предприсъединителна
помощ в
размер на 885
милиона евро
чрез
Инструмента
за
структурна
политика за
предприсъединяване
(ISPA). Тази сума е
разпределена
поравно
между
проекти  за
околната
среда и
проекти за
транспорта.
От 2000 г. насам на
България са
предоставени
над 200 милиона
евро, а почти
цялата
останала
сума е
отпусната за
различни
проекти.</p>
<p>Създаден
през 2000 г., ISPA
предоставя
помощ на
страните-кандидатки
в
подготовката
им за
присъединяване
в
приоритетните
за ЕС области
околна среда
и транспорт.
Целта на
инструмента
е да запознае
страните-кандидатки
с политиките,
процедурите
и принципите
на
финансиране
на ЕС, за да им
помогне да
достигнат
стандартите
на ЕС в
областта на
околната
среда и да
модернизират
и разширят
връзките с
трансевропейските
транспортни
мрежи.</p>
<p><b>Помощ на ЕС
за България
чрез Фонда за
солидарност</b></p>
<p>През май и
август 2005 г.
България бе
засегната от
тежки
наводнения,
които
нанесоха
значителни
щети в много
части на
страната,
по-специално
в
Североизточна
и Южна
България и в
района на
София.
Нанесени
бяха
сериозни
поражения на
селското
стопанство,
сгради,
електрическата
мрежа,
инфраструктурата,
транспорта и
комуникациите.
Наводненията
повредиха
също обекти
от
културното
наследство.</p>
<p>Помощта от 20,35
милиона евро
ще помогне да
бъдат
компенсирани
безпрецедентните
финансови
разходи в
засегнатите
райони. В
България
помощта ще
бъде
използвана
за връщане на
държавните
средства,
отпуснати за
незабавно
възстановяване
на
функционирането
на
инфраструктурата,
по-специално
на
транспорта,
водоснабдяването
и
канализацията.
<br>Подписаното
днес
споразумение
е в резултат
на
предложение
на Комисията
от 23 декември 2005
г. За
отпускане на
сумата бе
необходимо
приемане от
бюджетния
орган на
изменение на
бюджета и
сключване на
последващо
финансово
споразумение
между
Комисията и
българските
власти.
Средствата
бяха
отпуснати в
изменения
бюджет, приет
на 27 април 2006 г.
На 19 май 2006 г. бе
получено
проектопредложение
за финансово
споразумение
от
българските
власти. </p>
<p>(<a
href="http://ec.europa.eu/regional_policy/funds/solidar/solid_fr.htm">http://ec.europa.eu/regional_policy/funds/solidar/solid_fr.htm</a>)</p>
<p><b>Кохезионна
политика 2007-2013
г.</b></p>
<p>През
следващите
няколко
месеца
Комисията,
националните
власти и
европейските
региони ще
работят в
тясно
сътрудничество
за
изработването
на механизма,
необходим за
функционирането
на новата
кохезионна
политика от 1
януари 2007 г.</p>
<p>Целите на
политиката
през новия
период са
представени
в Съобщение
за бъдещите
стратегически
насоки на
Общността в
кохезионната
политика,
прието от
Комисията
през юли 2005 г.
Според
Комисията
кохезионната
политика ще
помогне на ЕС
да осъществи
амбицията си
да стане а)
по-привлекателно
място за
инвестиции и
работа; б)
зона с висок
растеж,
конкурентоспособност
и иновации; в)
район с пълна
заетост и
по-голяма
производителност
с повече и
по-добри
работни
места.</p>
<p>Насоките
съставят
рамка за
изготвянето
на нови
програми,
които ще
бъдат
подкрепени
от
Европейския
фонд за
регионално
развитие
(ЕФРР),
Европейския
социален
фонд (ЕСФ) и
Кохезионния
фонд.
Проектът ще
бъде приет в
окончателния
си вариант
веднага щом
съответните
законодателни
текстове
бъдат
одобрени от
Европейския
парламент и
Съвета.
Очаква се
това да стане
през
следващите
няколко
седмици.</p>
<p>Насоките
предоставят
широка рамка
за
изготвянето
на
национални
стратегически
рамки за
референция
за всяка
държава-членка.</p>
<p>Националните
стратегически
рамки за
референция
образуват
основата на
националните
и регионални
оперативни
програми и
трябва да
бъдат
свързани с
националните
програми за
реформи
съгласно
Лисабонската
стратегия.
Ключовият
тест за
програмите в
бъдеще ще
бъде
приносът им
за растежа и
създаването
на работни
места в
съответствие
с
възобновената
Лисабонска
стратегия,
договорена
между
държавите-членки
на Пролетния
съвет през
март 2005 г.<br><b>За
повече
информация
относно
регионалната
политика:</b></p>
<p><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a></p>

