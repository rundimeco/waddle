<h1>
<a name="Heading4"></a><b>LIFE Príroda 2005: Komisia
poskytne 69 miliónov eur na 54 projektov zameraných na ochranu
prírody v 20 krajinách</b></h1>
<p><b><i>Európska komisia schválila financovanie 54 projektov
zameraných na ochranu prírody v 20 členských
štátoch alebo pristupujúcich krajinách pod programom
LIFE – Príroda. Projekty sú zamerané na obnovu
chránených prírodných oblastí, ich fauny
a flóry, na vytvorenie trvaloudržateľných
štruktúr manažmentu a na posilnenie verejného povedomia
a spolupráce so zainteresovanými stranami. Takto budú
ďalej prispievať k vytvoreniu siete chránených
území EU-wide Natura 2000. Projekty sa realizujú
v Rakúsku, Belgicku, Dánsku, Fínsku, vo Francúzsku,
v Nemecku, Grécku, Maďarsku; Írsku, Taliansku,
Lotyšsku, Litve, Luxembursku, Holandsku, Poľsku, na Slovensku,
v Španielsku, vo Švédsku, v Spojenom
kráľovstve a Rumunsku. Predstavujú celkovú
investíciu vo výške 125,7 miliónov eur,
z ktorých 69 miliónov pokryje EÚ. </i></b></p>
<p>Komisár pre životné prostredie Stavros Dimas vyhlásil:
„Som rád, že európske fondy podporujú miestne,
regionálne a národné snahy o zachovanie
prírodných druhov a biotopov. Keďže som sám
navštívil územia spadajúce pod program
LIFE – Nature, videl som, aký prínos môže
mať táto dynamická spolupráca".   </p>
<p>V tomto roku dostala Komisia 183 návrhov na financovanie
prostredníctvom programu LIFE – Príroda, ktoré
predložili partnerstvá rôznych úradov
s činnosťou zameranou na ochranu prírody, vládne
orgány, MVO, rybárske a poľovnícke združenia,
atď. Komisia vybrala z týchto projektov 54,
z ktorých 9 zahŕňa aspoň 2 krajiny. </p>
<p>Väčšina projektov sa zameriava na ochranu alebo obnovu
území v rámci Natura 2000 alebo sietí
území, na prípravu a implementáciu plánov
manažmentu alebo akčných plánov, na opravu vodných
tokov, obnovu území, vytvorenie základu pre dlhodobý
manažment a odstránenie invazívnych druhov. Okrem toho sa
niekoľko projektov zameriava na chov ohrozených druhov a ich
uvoľnenie do voľnej prírody alebo na zníženie
vedľajšieho úlovku pri rybolove.</p>
<p><b>2 500 projektov spolufinancovaných od roku 1992</b></p>
<p>Natura 2000 je sieť EÚ pokrývajúca osobitné
oblasti ochrany. Bola založená v zmysle smernice
o biotopochEÚ<sup><b><a name="fnB1" href="#fn1">[1]</a></b></sup>
a zahŕňa územia označené v smernici
o vtákoch<sup><b><a name="fnB2" href="#fn2">[2]</a></b></sup>. Spolu
zahŕňa viac ako 18 000 území a pokrýva
približne 17,5 % územia 15 pôvodných
členských štátov (EÚ-15) – oblasť
skoro takú veľkú, ako je
Francúzsko – a teraz sa rozširuje
o nové členské štáty.</p>
<p>LIFE je finančný nástroj EÚ na podporu
environmentálnych projektov a projektov na ochranu prírody
v celej EÚ, ako aj v niektorých kandidátskych,
pristupujúcich a susedných krajinách. Jeho cieľom je
prispievať k vývoju a implementácii
environmentálnej politiky EÚ financovaním osobitných
opatrení. Od roku 1992 sa v rámci LIFE spolufinancovalo
2 500 projektov s príspevkom na ochranu životného
prostredia vo výške 1 500 miliónov eur.</p>
<p>LIFE – Príroda prispieva najmä
k implementácii smerníc o vtákoch a biotopoch,
najmä pokiaľ ide o európsku sieť Natura 2000. Aj
ďalšie dve súčasti tohto programu, ktorými sú
LIFE – Životné prostredie
a LIFE – Tretie krajiny sú v uvedenom poradí
zamerané na demonštráciu inovačných
environmentálnych techník a na budovanie environmentálnej
kapacity v krajinách na pobreží Stredozemného
a Baltského mora. Viac informácií o projektoch
schválených v rámci LIFE - Životné
prostredie a LIFE – Tretie krajiny nájdete
v tlačových oznámeniach <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=fr">IP/05/1156</a>
a <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>.</p>
<p>Program LIFE („LIFE III“), ktorý prebieha
v súčasnosti, končí koncom roka 2006. Komisia
navrhla nový program pod názvom „LIFE+“, ktorý by
prebiehal v rokoch 2007-2013 s rozpočtom vo výške
2 190 miliónov eur. V súčasnosti sa
očakáva rozhodnutie Rady a Európskeho parlamentu o jeho
konečnom prijatí a o jeho rozpočte. </p>
<p><b>Viac informácií</b><br>Prehľad projektov financovaných
v rámci programu LIFE - Príroda je možné
nájsť v prílohe. Viac informácií o každom
projekte nájdete na internetovej stránke:</p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a><br>Viac
o sieti Natura 2000 je možné násjť na:</p>
<p><a
href="http://ec.europa.eu/environment/nature/home.htm">http://ec.europa.eu/environment/nature/home.htm</a></p>
<p><b>príloha</b></p>
<p><b>Prehľad projektov LIFE - Príroda za rok 2005
podľa jednotlivých krajín</b></p>
<p><b>Rakúsko: 2 projekty</b></p>
<p>V troch oblastiach severne a východne od Viedne sú dropy
veľké fúzaté (<i>Otis tarda</i>). Vďaka
dlhoročným snahám o ich ochranu a riadenie majú
tieto kombinované populácie okolo 140 operencov. Na ich
ročný nárast, ktorý sa dosiahol prácou na ochrane
biotopov a hniezd, má však z veľkej časti
negatívny vplyv tá skutočnosť, že niektorí jedinci
v lete narážajú do elektrického vedenia, pri čom
v roku 2003 následkom takýchto nárazov uhynulo
20 % dospelej populácie. Prvý projekt rieši túto
problematiku tak, že 43 km elektrického vedenia sa zakope pod zem
a ďalších 125 km sa označí
viditeľnými varovnými zariadeniami.</p>
<p>Druhý projekt je zameraný na mnohé činnosti obnovy
v oblasti Styria v národnom parku Gesäuse, ktorých
súčasťou je odstraňovanie hrádze a betónových
hrádzí pozdĺž rieky Enns a jej prítokov a
opätovné vytváranie pastevných oblastí na
opustených horských pastvinách. </p>
<p><b>Belgicko: 6 projektov</b></p>
<p>Cieľom spoločného projektu holandských a belgických
MVO zameraných na ochranu prírody je obnoviť popri rieke Dommel
(provincie Limburg v Belgicku a Noord-Brabant v Holandsku)
narušené biotopy a sceliť roztrieštené územia
nadobudnutím a renováciou 60 hektárov zeme. </p>
<p>Druhý projekt pokrýva tri oblasti vojenského výcviku vo
Valónsku (Marche-en-Famenne, Elsenborn, Camp Lagland) a jeho
súčasťou bude vojenské využitie a ochrana
prírody, pričom sa vyčistí 380 ha suchých
vresovísk a zdvihnú sa vodné hladiny v slatinách a
močiaroch. </p>
<p>Dva projekty pomôžu obnoviť bariny a mokré
vresoviská vysadené smrekmi v Plateau de Tailles
v centrálnej časti Ardén a v okolí Gedinne
(Croix Scaille) v západných Ardénach. </p>
<p>Nížiny pozdĺž rieky Grote Nete medzi Geel a Mol
(severné Belgicko) hostia rôzne biotopy. Sú však
roztrieštené a pod tlakom intenzívnych foriem využitia
priľahlej pôdy. Týmto piatym belgickým projektom
LIFE – Príroda sa získa a obnoví
70 hektárov pôdy a vytvoria sa väčšie
a súvislejšie bloky. </p>
<p>Šiesty projekt je cezhraničný projekt, ktorým sa
spájajú správy prírodných parkov v hraničnej
oblasti medzi Belgickom, Luxemburskom a Nemeckom
(Porýnie-Falcko). Vytvorí sa program na monitorovanie vydier
a vykoná sa inventúra fyzických nedostatkov pozdĺž
tokov riek, ktoré vydry využívajú (napr. na
rušných cestných križovatkách, stokách, atď.)
Týmto projektom sa majú odstrániť tieto prekážky
a obnoviť brehy vodných tokov. </p>
<p><b>Dánsko: 3 projekty</b></p>
<p>Prvý projekt je snahou o obnovu zdvihnutých barín na viac
ako desiatich územiach v Dánsku, najmä na Jutskom
polostrove. Je zameraný na zahradenie jarkov, aby voda z barín
nevytekala. </p>
<p>Druhý projekt sa zameriava na vzácny druh motýľov
<i>Euphydryas aurinia, </i>ktorého výskyt v Dánsku poklesol
v dôsledku toho, že jeho pastvinné biotopy už farmári
vôbec nevyužívali a tak zarástli, alebo sa
využívali príliš intenzívne.</p>
<p>Pokiaľ ide o financie, tretí projekt je
najväčším v tohoročnom kole projektov
LIFE – Príroda. Program LIFE prispeje sumou
8 miliónov eur z celkového rozpočtu vo
výške 15 miliónov. Tento projekt je zameraný na
lososovitý druh rýb sih ostronosý (<i>Coregonus oxyrhynchus)</i>,
ktorému hrozí vyhynutie. Jediná životaschopná
populácia na zemi zostala v riekach juhovýchodného
Jutského polostrova, odkiaľ migruje do plytkého mora
(„Wattenmeer“), kde dochádza k treniu. Jeho morský biotop
je bezpečný, avšak zmeny morfológie riek a sčasti
komerčný rybolov do sietí, ktorý sa realizuje v tejto
oblasti, prispeli k jeho úbytku. </p>
<p><b>Fínsko: 2 projekty</b></p>
<p>Na území vojenského výcviku Vattaja v zálive
Ostrobothnia s rozlohou 1200 ha sa nachádza jedna
z najvýznamnejších dunových oblastí Fínska.
Prvý projekt zahrnie požiadavky programu Natura 2000 do
výcvikových činností obnovy zničených dún
a zavádzania pastevných oblastí na zarastených
lúkach a pastvinách. Využitie oblasti na rekreačné
účely sa bude riešiť usmerňovaním
návštevníkov a zamedzením prístupu do
najháklivejších oblastí. </p>
<p>Vážne ohrozeným druhom je hus bieločelá <i>Anser
erythropus.</i>  Druhý projekt realizuje WWF Fínsko
v spolupráci s 9 partnermi v Nórsku,
Estónsku, Maďarsku a Grécku. Označia sa v ňom
najvýznamnejšie chovné oblasti v Laponsku, ktoré sa obnovia
a tiež sa budú sledovať migrujúce husi s cieľom
odhaliť všetky doteraz neznáme kŕmne
stanoviská/oddychové miesta, ako aj obnoviť tieto oddychové
miesta v Estónsku a bezpečné kŕmne stanoviská
v Maďarsku. </p>
<p><b>Francúzsko: 4 projekty</b></p>
<p>Tri projekty zo štyroch sa zaoberajú ochranou vzácnych druhov
vtákov. Všetky tri projekty prebiehajú pod vedením MVO, ako
sú LPO a Bretagne Vivante. Ich cieľom je stabilizovať alebo
rozšíriť súčasné populácie a
zlepšiť stav týchto druhov. Zavedú sa aj opatrenia
súvisiace s manažmentom.</p>
<p>Vo východnej časti Corbières (región
Languedoc-Roussillon) ide o 13 druhov vtákov.</p>
<p>Druhý projekt je zameraný na rybára
štíhlozobého (Sterna dougallii) v Bretónsku. </p>
<p>Cieľom tretieho nadnárodného projektu je posilniť
a chrániť menšie populácie sokola v Aude
(Francúzsko a Extremadure (Španielsko) na základe
medzinárodnej spolupráce medzi francúzskymi
a španielskymi MVO. </p>
<p>Štvrtý projekt, ktorý tiež realizuje MVO, sa zaoberá
ochranou vresovísk, rašelinísk a netopierov
v Montselgues, región Rhône-Alpes. </p>
<p><b>Nemecko: 7 projektov</b></p>
<p>Obnovovať sa budú oblasti s rozlohou 600 hektárov
postihnuté prírodnými záplavami pozdĺž rieky Lippe
s dĺžkou 10 km v blízkosti Hammu (Severné
Porýnie-Vestfálsko). </p>
<p>Druhý projekt je zameraný na močiare a mokré
pastviny pri Rosenheime (Bavorsko). V oblasti s rozlohou 1100 hektárov
sa obnoví 450 hektárov zdvihnutých barín
zahradením drenážnych priekop a vyčistením oblastí
zarastených stromami a kríkmi. </p>
<p>Južná časť Čierneho lesa s rôznymi biotopmi
(pastviny <i>Nardus, </i>horské trávnaté lúky,
vresoviská, lesy a zdvihnuté bariny) na území Hotzenwaldu s
rozlohou 2000 hektárov je predmetom tretieho projektu. </p>
<p>Štvrtý projekt sa zameriava na typ biotopov, ktorý je
v Európe veľmi vzácny: kontinentálne soľné
močariny, ktoré sa vyskytujú v okolí soľných
prameňov. Projektom sa rieši 5 podoblastí
kontinentálnych soľných močarín na území
regiónu Brandenbursko. </p>
<p>Projekt v oblasti vrchu Eifel východne od mesta Koblenz
(Porýnie Falcko) je zameraný na pastviny a vresoviská
<i>Nardus.</i> Rozvinie a podporí sa ekologický cestovný
ruch. </p>
<p>Šiesty projekt je zameraný na vyradenú oblasť
vojenského výcviku v blízkosti Cuxhafenu, na ktorej sa
nachádzajú pobrežné duny s dubovými záplatami
roztrúsenými popri pastvinových biotopoch. Projektom sa
zavedie spásanie územia s rozlohou 350 hektárov ako
lesnej pastviny širokou škálou veľkých
bylinožravcov (dobytok, zubry, poníky). </p>
<p>Posledný projekt je medzinárodný a je zameraný na
pobrežné lúky na 34 územiach v okolí
Baltického mora, najmä v Dánsku, ale aj vo
Švédsku, v Šlezvicku-Holštajnsku (Nemecko)
a Estónsku vrátane ostrova Saltholm neďaleko Kodane,
ktorý celé generácie spravovalo družstvo
pozostávajúce z obyvateľov v tomto meste. </p>
<p><b>Grécko: 1 projekt</b></p>
<p>Projekt sa sústreďuje na rozpory medzi rybným
hospodárstvom a ochranou najväčšej populácie
ohrozeného tuleňa stredomorského (<i>Monachus monachus</i>)
EÚ v gréckych vodách. Projekt realizuje MVO
s názvom MOM v úzkej spolupráci s miestnymi
rybármi. </p>
<p><b>Maďarsko: 2 projekty</b></p>
<p>Jeden projekt  sa týka 6 území s celkovou rozlohou
720 hektárov, ktoré sú roztrúsené pozdĺž
dunajského koridoru a na juhozápade, pričom každé
má iné pastviny. Účelom tohto projektu je vypracovať
vhodné poľnohospodársko-environmentálne schémy pre
rôzne typy pastvinových biotopov.</p>
<p>Predmetom druhého, spoločného cezhraničného projektu
s Rumunskom je sokol červenonohý (<i>Falco vespertinus</i>). 
Projekt pokrýva 90 % európskej populácie mimo územia
Ruska, pričom zahŕňa územie Maďarska východne od
Dunaja a okres Satu Mare v Rumunsku. </p>
<p><b>Írsko: 1 projekt</b></p>
<p>V Írskej republike sa nachádzajú znamenité príklady
veľkého počtu prioritných typov európskych lesných
biotopov. Írska rada pre lesné hospodárstvo navrhuje obnoviť
kvalitu lesných oblastí na deviatich územiach s rozlohou
560 hektárov za obdobie štyroch rokov.  Zameriava sa na
verejné povedomie a vzdelávanie. </p>
<p><b>Taliansko: 4 projekty</b></p>
<p>Dva projekty sa sústreďujú na región Puglia v južnom
Taliansku. Prvý z nich je zameraný na rieku Fortore, ktorá
preteká troma regiónmi od pohoria Apennine až po Jadranské
more. Vypracuje sa v ňom plán manažmentu pre územie SCI
(lokalita významná z hľadiska Spoločenstva v rámci
programu Natura 2000). Túto časť bude realizovať
orgán pre povodie rieky – po prvý raz v Taliansku pripravil
takýto orgán plán manažmentu Natura 2000. Medzi
miestnymi poľnohospodármi sa bude podporovať ekologicky
uvedomelejšie hospodárenie. Druhý projekt sa zameriava na ochranu
pobrežných biotopov v rámci územia Natura 2000,
Torre Guaceto. Toto územie zahŕňa chránenú morskú
oblasť, ktorá je ohrozená najmä následkom
intenzívnych poľnohospodárskych postupov. </p>
<p>V provincii Matera, takisto v južnom Taliansku,sa projekt
týka ochrany ohrozených dravých vtákov. V mestách
Matera a Montescaglioso sa hniezdiská nachádzajúce sa na
strechách starých budov budú obnovovať
a rozširovať. Okrem iných opatrení bude snahou projektu
aj prijatie nových stavebných predpisov s cieľom
vyhnúť sa poškodeniu hniezd a poskytnutia
väčších príležitostí pre sokoly. </p>
<p>Posledný projekt zameraný na Toskánsko zabezpečí
a podporí ochranný štatút pobrežného
ekosystému v regionálnom parku Migliarino- San Rossore-
Massaciuccoli , ktorý je ohrozený záplavou exotických
rastlín a eróziou spôsobenou nadmerným vplyvom
návštevníkov. Návštevníkom sa obmedzí
prístup na niekoľko turistických chodníkov. </p>
<p><b>Lotyšsko: 1 projekt</b></p>
<p>Tento projekt zahŕňa aj Litvu a Estónsko. Jeho snahou je
začať základné práce v chránených
morských oblastiach v rámci siete Natura 2000. Zapojené
je aj Rusko s cieľom získať odborné skúsenosti
v súvislosti s chránenými morskými oblasťami.
Projekt pokrýva trinásť území vo východnej
časti Pobaltia medzi Kaliningradom a Fínskym zálivom.
Projekt spája 19 partnerov – vládne orgány, MVO
a výskumné ústavy. Ministerstvo obrany Lotyšska
poskytne plavidlá.</p>
<p><b>Litva: 2 projekty</b></p>
<p>Litovské MVO stoja na čele partnerského projektu
s Poľskom a Brandenburskom (Nemecko). Snahou projektu je
chrániť korytnačku močiarnu <i>Emys orbicularis</i> ako aj
obojživelníky <i>Bombina bombina</i> (kunka nížinná) a
<i>Triturus cristatus</i> (mlok veľký). Projekt pokrýva
územie juhovýchodnej Litvy, národný park Bielowieza,
Masuria, región Poznaň – Odra a Uckemark, ktoré
predstavujú najsevernejšie pásmo výskytu uvedenej
korytnačky. </p>
<p>Oblasť Curonian Spit a lagúna, ktorú obklopuje, patria
k najšpecifickejším krajinným oblastiam Pobaltia. 
Sú veľmi obľúbené medzi turistami, ale ich
návštevnosť vedie k problémom ako erózia
dunových biotopov. Druhý projekt, ktorým je partnerstvo
medzi národným parkom Curonia, Univerzitou Vilnius a MVO
zameraných na ochranu prírody, je zameraný na kontrolu
prívalu návštevníkov prostredníctvom turistických
chodníkov a oplotení. Uskutoční sa štúdia vplyvu
rybného hospodárstva na vodné vtáctvo a vypracujú
sa odporúčania a obnoví sa 1600 ha zosadených
dún a pastvín. </p>
<p><b>Luxembursko: 1 projekt</b></p>
<p>Rieka Our v severovýchodnej časti Luxemburska je domovom
významnej populácie ohrozeného korýtka, no jeho miera
rozmnožovania je nízka a jednotlivé jedince sú
vo všeobecnosti staré. Spoločný projekt medzi
ochranárskymi MVO a ministerstvom pre životné prostredie je
zameraný na vybudovanie chovného centra na základe
českých techník. </p>
<p><b>Holandsko: 1 projekt</b></p>
<p>Projekt sa týka dunových pastvín, dunových
preliačín a dunových vresovísk na ostrovoch
Terschelling, Texel a Vlieland v plytkom mori Wattenmeer, na
5 územiach na pobreží (Noord-Holland, Zuid-Holland,
Zeeland). Výskyt týchto biotopov klesá kvôli prerastaniu,
eutrofizácii a vysychaniu.  Dunové pobrežia sú
hlavnými dovolenkovými prímorskými destináciami, preto
sa projekt vo veľkej miere zameria na komunikáciu
a šírenie, ako aj na obnovu 1100 ha dún
a zavádzanie pastevných oblastí na
ďalších 1500 ha.</p>
<p><b>Poľsko: 1 projekt</b></p>
<p>Spoločný projekt s Nemeckom sa zameriava na ochranu
ohrozeného trsteniarika vodného <i>Acrocephalus paludicola,</i>
ktorý sa z väčšej časti svojho pôvodného
výbehu v severnom Nemecku a Poľsku vytratil v dôsledku
straty biotopu a zhoršeniu životných podmienok. Príjemca,
poľská MVO (Poľská spoločnosť pre ochranu
vtáctva - OTOP) bude pracovať v partnerstve
s rôznymi inými MVO a národnými parkami
s cieľom predísť vyhynutiu populácie formou
zvyšovania povedomia, obnovy a rozširovania zhoršených
biotopov a vytvárania mechanizmov dlhodobého manažmentu.</p>
<p><b>Rumunsko: 5 projektov</b></p>
<p>Štyri z piatich rumunských projektov sa zaoberajú druhmi
voľne žijúcich zvierat. </p>
<p>Jeden z nich sa venuje malému zvyšku populácie vretenice
lúčnej (<i>Vipera ursini rakosiensis</i>) v Transylvánii.
Tento plaz je skoro vyhynutý – jediná ďalšia
populácia na svete, ktorá je však malá a tiež
ohrozená, existuje v Maďarsku. </p>
<p>Druhý projekt je zameraný na veľkých
mäsožravcov ako vlk (<i>Canis lupus</i>), medveď (<i>Ursus
arctos</i>) and rys (<i>Lynx lynx</i>) v kraji Vrancea. </p>
<p>Dva projekty sa zaoberajú druhmi. Jeden z nich sa zaoberá
populáciami vodných vtákov v dolných nížinách
popri rieke Prut a druhý populáciami pelikána
kučeravého <i>(Pelecanus crispus). </i>Ide o prioritné druhy
financovania v rámci LIFE v oblasti ústia rieky Dunaj. </p>
<p>Piaty projekt je zameraný na biotopy na celom území Rumunska.
Jeho cieľom je ochrana lesov, alpských a sub-alpských
biotopov. Podporia sa ním aktivity ekologického cestovného ruchu
v miestnych komunitách a vyškolia sa miestni obyvatelia
v oblasti sprievodcovstva v prírode. Tiež sa ním
sformulujú návrhy na podporu súkromných vlastníkov
pôdy, ktorí chcú spravovať svoje lesy v súlade
s cieľmi programu Natura 2000 a postúpia sa
príslušným úradom.</p>
<p><b>Slovensko: 2 projekty</b></p>
<p>Jeden projekt je zameraný na malú populáciu dropov
veľkých fúzatých (<i>Otis tarda</i>), ktoré
žijú na dvoch miestach medzi Bratislavou a maďarskou hranicou.
</p>
<p>Druhý projekt je zameraný na mokrade na Záhorí,
v západnej časti krajiny. Značná časť
území leží v priestoroch oblasti vojenského
výcviku. Projektom sa budú realizovať práce na obnove ako
zahradenie alebo vyplnenie drenážnych priekop, čistenie
zarastených lúk a zlepšenie hydrológie močiarov. 
</p>
<p><b>Španielsko: 4 projekty</b></p>
<p>Projekt pokrýva acidofilné pláže popri Atlanickom
oceáne na severe Španielska (<i>Fagus sylvatica</i>) lesy a
dubové lesy Galicio-Portuguese (<i>Quercus robur</i> a <i>Quercus
pyrenaica</i>) v Aiako Harria SCI (Guipuzcoa,  Baskicko). Projekt realizujú
partneri štyroch miestnych orgánov – orgánov
pôsobiacich v oblasti vodného hospodárstva, v oblasti
zakladania lesného hospodárstva, biodiverzity a regionálneho
orgánu pre ochranu prírody. Spoločne budú realizovať
plán trvaloudržateľného lesného hospodárstva. </p>
<p>Ďalší projekt sa týka štyroch druhov
obojživelníkov chránených v zmysle smernice o biotopoch.
Pokrýva celý región Valencia. </p>
<p>V rámci tretieho projektu bol navrhnutý prístup
manažmentu povodí v severnom Španielsku na zlepšenie
populácií noroka európskeho (<i>Mustela lutreola)</i> v
časti povodia rieky Ebro v regióne Navarra.</p>
<p>Štvrtý projekt sa zaoberá ochranou prechodných
rybníkov v Stredozemnom mori na jednom z Baleárskych
ostrovov - na Menorce.  Pôvodný cieľ bol zlepšiť
znalosti o dynamike a evolúcii tohto krehkého biotopu
a navrhnúť technické a právne nástroje
potrebné pri dlhodobej ochrane. </p>
<p><b>Švédsko: 2 projekty</b></p>
<p>Oblasť Östergötland bude realizovať projekt na obnovu
lesných pastvín, na ktorých sa nachádzajú staré
veľké duby s ohrozeným druhom chrobákov <i>Osmoderma
eremite.</i></p>
<p>Druhý projekt sa zameriava na oblasť Moälven na severe
Švédska. Jeho cieľom je obnoviť ložisko trenia lososov
a nasadiť zariadenia na ťah rýb s cieľom znovu
otvoriť rieku migrácii. Tieto aktivity budú prínosom aj pre
korýtka. </p>
<p><b>Spojené kráľovstvo: 3 projekty</b></p>
<p>Prvý projekt je obnovovacím programom pre rieku Avon
v južnom Anglicku.  Jeho cieľom je obnoviť biotop
vodného toku a podmienky pre príbuzné druhy na šiestich
ukážkových územiach pozdĺž rieky.  </p>
<p>Druhý projekt je dôležitým projektom na ochranu
európskej populácie potápnice bielohlavej (<i>Oxyura
leucocephala)</i>, ktorá je ohrozená potápnicou bielolícou.
Päťročný program je zameraný na vyhubenie
potápnice bielolícej v Spojenom kráľovstve a na
poskytnutie poradenstva v otázke, ako vyhubiť tento druh aj
v ostatných krajinách Európy. </p>
<p>Tretí projekt sa zaoberá ohrozením plemennej hydiny na
ostrovoch po neúmyselnom nasadení dravcov. S podporou miestnych
obyvateľov, trajektových spoločností
a návštevníkov sa ostrov Canna v západnom
Škótsku vyčistí od potkanov a zavedú sa
účinné monitorovacie systémy na zabezpečenie toho, aby
sa ich prítomnosť na ostrove neobnovila. </p>
<hr><p><sup><b><a name="fn1" href="#fnB1">[1]</a></b></sup> Smernica 92/43/EHS
o ochrane prirodzených biotopov a voľne žijúcich
živočíchov a rastlín</p>
<p><sup><b><a name="fn2" href="#fnB2">[2]</a></b></sup> 		Smernica Rady
79/409/EHS o ochrane voľne žijúceho vtáctva </p>


