<h1>
<a name="Heading4"></a><b><i>LIFE trečiosios
šalys</i></b><b> – 2005: Komisija skiria daugiau kaip 6 milijonus
eurų aplinkosaugos projektams trečiosiose
šalyse</b></h1>
<p><b><i>Europos Komisija patvirtino 15 naujų aplinkosaugos projektų
Viduržemio ir Baltijos jūrų regionuose finansavimą pagal
LIFE trečiosios šalys programą 2005 m. Šiuose projektuose
daugiausia dėmesio skiriama gebėjimams stiprinti. Iš viso į
šiuos projektus bus investuoti 9 223 000 eurų, iš
jų 6 348 240 eurų sumokės ES.</i></b></p>
<p>„Tvarusis vystymasis įmanomas tik tokiu atveju, kai jis
pripažįstamas kaip bendras tikslas: kad ir ko būtų imamasi
vienoje šalyje arba srityje, tai turės įtakos platesnei aplinkai,
- teigė už aplinką atsakingas komisaras Stavros Dimas. - Remdami
vieni kitus ir bendradarbiaudami mes galime prisidėti prie
piliečių poreikius atitinkančios aplinkos politikos kūrimo
ir įgyvendinimo kaimyninėse šalyse dabar ir ateityje.“ </p>
<p>Europos Komisija atrinko 15 projektų, kurie bus finansuojami pagal
programą <i>LIFE trečiosios šalys</i>, Alžyre, Bosnijoje ir
Hercegovinoje, Kroatijoje, Izraelyje, Jordanijoje, Libane, Maroke, Rusijoje,
Tunise, Turkijoje, Vakarų krante ir Gazoje. </p>
<p>Šių projektų tikslas – aplinkos gerinimas ir tvarus
vystymasis padedant kurti arba stiprinti atitinkamas institucijas, politikos
kryptis, stebėsenos priemones, mokymo pajėgumus, tinklus ir
duomenų bazes. </p>
<p>Projektais sprendžiama daugelis klausimų - atliekų tvarkyba ir
pramoninės taršos prevencija bei kontrolė, dirvožemių
stebėsena, klimato kaita ir kt. Kai kuriais projektais skatinama laikytis
ES aplinkos nuostatų, bendradarbiauti regioniniu arba tarptautiniu lygiu.
</p>
<p>Bendra visų projektų išlaidų suma –
9 223 000 eurų. ES finansuojama dalis – maždaug
69 %. </p>
<p><i>LIFE trečiosios šalys</i> yra programos <i>LIFE</i> dalis.
<i>LIFE</i> - tai ES finansinė priemonė, kuria remiami aplinkosaugos
ir gamtosaugos projektai visoje Europos Sąjungoje, kai kuriose šalyse
kandidatėse, stojančiosiose valstybėse bei kaimyninėse
šalyse. Programos tikslas - prisidėti prie ES aplinkos politikos
kūrimo ir įgyvendinimo finansuojant konkrečią veiklą.
Nuo 1992 m. pagal programą <i>LIFE</i> buvo bendrai finansuota apie 2 500
projektų, aplinkos apsaugai skirta 1 500 mln. eurų. </p>
<p>Programa <i>LIFE trečiosios šalys</i> konkrečiai prisidedama
prie gebėjimų ir administracinių struktūrų kūrimo
bei padedama kurti aplinkos politiką ir veiksmų programas
trečiosiose šalyse, esančiose prie Viduržemio ir Baltijos
jūrų<sup><b><a name="fnB1" href="#fn1">[1]</a></b></sup>. </p>
<p>Kitose dviejose <i>LIFE</i> programose, <i>LIFE gamta</i> ir <i>LIFE
aplinka</i>, dėmesys telkiamas į gamtosaugą ir aplinkosaugos
naujoves. Apie projektus, patvirtintus pagal programas <i>LIFE gamta</i> ir
<i>LIFE aplinka </i>žr.<i> </i>pranešimus spaudai <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=fr">IP/05/1156</a>
ir <a
href="/rapid/pressReleasesAction.do?reference=IP/05/1157&format=HTML&aged=0&language=EN&guiLanguage=fr">IP/05/1157</a>.
</p>
<p>Galiojanti <i>LIFE</i> programa (<i>LIFE III</i>) baigiasi 2006 metų
pabaigoje. Komisija pasiūlė naują 2007–2013 m.
programą <i>LIFE +</i>; jos biudžetas turėtų būti 2190
mln. eurų. Šiuo metu Ministrų Taryboje ir Europos Parlamente
svarstoma dėl jos biudžeto ir galutinio priėmimo. <br>15
trečiosiose šalyse atrinktų projektų santrauka pateikiama
šio pranešimo spaudai priede. Išsamesnę informaciją
apie kiekvieną projektą galima rasti </p>
<p><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a></p>
<p align="right"><b>PRIEDAS</b></p>
<p><a name="_Toc106433683"></a><b><i>LIFE trečiosios šalys</i></b><b>
2005 metų projektų apžvalga pagal šalis </b></p>
<p><b>Bosnija ir Hercegovina - 1 projektas</b></p>
<p>Šio projekto paramos gavėjas - Sarajevo statybos inžinerijos
fakulteto Hidraulinės inžinerijos institutas (<i>Hydro Engineering
Institute of Civil Engineering Faculty</i>); bendras ES finansavimas – 299
250 eurų. Projektu siekiama įgyvendinti „integruotąją
aplinkosaugos leidimų“ tvarką, sutelkiant dėmesį
į pažangiausius maisto ir gėrimų pramonės metodus. Nors
pramoninės veiklos po karo sumažėjo, pramoninė tarša
vis dar daro didelę įtaką aplinkai Bosnijoje ir Hercegovinoje.
</p>
<p><b>Kroatija - 4 projektai</b></p>
<p>Pirmojo projekto paramos gavėja yra Kroatijos aplinkosaugos
agentūra (<i>Croatian Environment Agency</i>); bendras ES finansavimas
– 533 700 eurų. Projektu siekiama sukurti ES reikalavimus
atitinkančius nacionalinius dirvožemių stebėsenos programos
standartus ir metodus. Taip pat siekiama nustatyti visos šalies
dirvožemių stebėsenos stočių vietas su žemės
ūkio naudmenų, miškų plotų ir užterštų
vietovių koordinatėmis, nustatyti potencialius informacijos centrus,
kurie rinktų ir analizuotų duomenis, ir teikti pasiūlymus
dirvožemių stebėjimo sistemai kurti, įskaitant būsimo
sistemos įgyvendinimo finansinį planą. </p>
<p>Antrojo projekto paramos gavėjas yra nacionalinė vandens ūkio
tvarkybos agentūra <i>Kroatijos vandenys </i>(<i>Croatian Waters</i>);
bendras ES finansavimas - 211 571 euras. Projektu siekiama sukurti naują
nuotekų biologinio skilimo tyrimų laboratoriją. Taip bus
prisidedama prie nacionalinės vandens apsaugos strategijos ir padedama
įgyvendinti ES vandens pagrindų direktyvą. </p>
<p>Trečiojo projekto paramos gavėjas yra Lonsko Poljės gamtos
parko viešoji tarnyba (<i>Lonsjko Polje Nature Park Public Service</i>);
bendras ES finansavimas - 496 845 eurai. Projektu siekiama tobulinti ir
gerinti integruotą upės baseino valdymą konsultuojantis su
suinteresuotosiomis šalimis. Valdymo planavimo procesas užtikrins, kad
būtų pripažįstamos pelkių reikmės. Bus parengta
tvari lankytojų valdymo sistema, paskirti Kroatijos saugomų
teritorijų prižiūrėtojai. </p>
<p>Ketvirtojo projekto paramos gavėjas yra Zagrebo universiteto Statybos
inžinerijos fakultetas (<i>University of Zagreb, Faculty of Civil
Engineering</i>); bendras ES finansavimas - 492 584 eurai. Projektą sudaro
pagalba Aplinkos apsaugos, fizinio planavimo ir statybos ministerijai kuriant
tvarią statybos ir griovimo (SIG) atliekų tvarkybos sistemą. Bus
analizuojami turimi duomenys apie užkastas atliekas ir sąvartynus, SIG
atliekų kiekį ir rūšis siekiant apžvelgti
dabartinę padėtį ir nustatyti sritis, apie kurias trūksta
duomenų. Bus pasirinktos tipinės vietovės, kuriose būtų
matyti atliekų dydžių ir rūšių įvairovė
bei taikomos logistikos sistemos. Zagrebo bandomajame regione surinktos
medžiagos bus perdirbtos bandomajame Jakusevaco sąvartyno perdirbimo
įrenginyje. Kroatijos statybų sektoriuje susidaro 2 mln. tonų
statybų ir griovimo atliekų per metus. Šiuo metu tik mažiau
kaip 5 % tokių atliekų perdirbama ir panaudojama pakartotinai.
</p>
<p><b>Gaza ir Vakarų krantas - 2 projektai</b></p>
<p>Pirmojo projekto paramos gavėja yra Hebrono savivaldybė; bendras ES
finansavimas - 770 000 eurų. Projektu siekiama sukurti naujus aplinkosaugos
teisės aktus, skirtus Hebrono savivaldybėje pramoninio ciklo metu
susidarančioms marmuro nuolaužoms, dumblui ir vandeniui tvarkyti. </p>
<p>Bus įsteigtas Palestinos ir Italijos marmuro asociacijų tinklas ir
pastatytas bandomasis pramoninių nuotekų perdirbimo ir kalcio
karbonato atskyrimo centras. </p>
<p>Antrojo projekto paramos gavėjas yra Jeruzalės taikomųjų
mokslinių tyrimų institutas (<i>Applied Research Institute</i>);
bendras ES finansavimas - 200 819 eurų. Projekto tikslas - padėti
kurti vietines tvariojo vystymosi strategijas ir skleisti žinias,
įgytas ankstesnių tyrimų metu. Praktiškai juo siekiama
užtikrinti, kad šioje veikloje dalyvautų pasirinktos vietos ir
nacionalinės valdžios institucijos, sukurti geografinės
informacijos sistemą (GIS, pažangiųjų
žemėlapių ir kitų vaizdų, rodančių ypatybes
ir ypatybių santykius žemės paviršiuje, rinkinį) bei
sustiprinti susijusių savivaldybių ir kaimo tarybų techninius
pajėgumus. Šio projekto metu įgytos žinios bus perduotos
kitoms Vakarų kranto vietos valdžios institucijoms siekiant jas
paskatinti imtis panašių tvarumo iniciatyvų. </p>
<p><b>Izraelis - 2 projektai</b></p>
<p>Pirmojo projekto paramos gavėja – Aukštutinės
Galilėjos regiono taryba (<i>Upper Galilee Regional Council</i>); bendras
ES finansavimas – 369 442 eurai. Projekto užduotis - sukurti
programą Aukštutinės Galilėjos regiono vystymui ir
aplinkosaugos poreikiams derinti ir sudaryti galimybę tvariai naudoti
išteklius. Bus sudarytas žemės naudojimo paskirties, aplinkos
valdymo, potvynių prevencijos ir tinkamo sausinimo generalinis planas. Juo
visuomenė bus skatinama dalyvauti planuojant ir priimant sprendimus, bus
plėtojamas ekologinis turizmas ir saugomi gamtos ištekliai, vykdant
švietimo programas bus keičiami žalingo elgesio modeliai,
skatinamas ekologinis žemės ūkisir sukurta administracinė
struktūra generaliniam planui įgyvendinti, valdyti ir
prižiūrėti.</p>
<p>Antrojo projekto paramos gavėjas yra Heschelio aplinkosaugos
studijų ir vadovavimo centras (<i>Heschel Center for Environmental Learning
and Leadership</i>); bendras ES finansavimas – 334 934 eurai. Projektu
siekiama stiprinti aplinkosauginius gebėjimus viso Izraelio vietos
valdžios institucijose. Bus mokomi advokatai, savivaldybių
specialistai ir merai, bus sukurti tinklai jiems susisiekti. Bus sukurtos vietos
savivaldos planavimo, valdymo ir teisės aktų (vietos valdžios
nutarimų) tvarumo priemonės bei įsteigtas paramos tinklas,
susiejantis Izraelio iniciatyvas. </p>
<p><b>Jordanija - 1 projektas</b></p>
<p>Projekto paramos gavėjas yra Hašimitų universitetas
(<i>Hashemite University</i>); bendras ES finansavimas - 473 701 euras.
Šiuo projektu siekiama sukurti strategiją ir priemones turizmo augimo
keliamoms problemoms spręsti. Bendradarbiaujant su turizmo pramone,
dviejuose viešbučiuose bus diegiamos bandomosios priemonės ir
atliekami tyrimai siekiant pagerinti jų aplinkosaugos veiksmingumą.
Projekto vykdymo metu padarytos išvados, sukurta strategija ir
priemonės bus pristatytos visoms suinteresuotosioms šalims
darbinių seminarų metu. Bus sukurta pagrindinė priemonė ir
elektroninio mokymo modulis aplinkos valdymui visame turizmo sektoriuje
skatinti. </p>
<p><b>Marokas - 1 projektas</b></p>
<p>Projekto paramos gavėjas yra Chouaibo Doukkalio universitetas
(<i>University of Chouaib Doukkali</i>); bendras ES finansavimas – 438 228
eurai. Projektu siekiama Maroke sukurti veiksmingą bandomąją
kompostavimo sistemą dumblui, susidarančiam nuotekų valymo
įrenginiuose ir geriamojo vandens įrenginiuose, tvarkyti siekiant
gaminti aukštos kokybės kompostą. Kasmet Maroke susidaro
maždaug 430 000 tonų nuotekų dumblo ir jo sparčiai
daugėja. Dumblas paprastai saugomas šalia nuotekų valymo
įrenginių ir vėliau neapdorotas pilamas ant žemės arba
išleidžiamas į nekontroliuojamus sąvartynus. </p>
<p><b>Libanas - 1 projektas</b></p>
<p>Projekto paramos gavėjas yra asociacija <i>Arcenciel</i>; bendras ES
finansavimas - 449 697 eurai. Šiuo projektu siūloma pradėti
nacionalinę infekcinių ligoninių atliekų valdymo ir tvarkymo
politiką Libane. Numatomas Pietų Mont Libano regiono ligoninių
atliekų tvarkymas, ligoninių personalo mokymas ir informavimo apie
ligoninių atliekas kampanijos pradžia. </p>
<p><b>Rusija - 1 projektas</b></p>
<p>Projekto paramos gavėjas yra Kaliningrado savivaldybės
Aplinkosaugos centras ECAT; bendras ES finansavimas – 492 837 eurai.
Šiuo projektu bus skatinama ir lengvinama Kaliningrado pramoninio
sektoriaus aplinkosaugos ir saugos veikla. Siekiama užtikrinti, kad
kompetentingos institucijos veiksmingai kontroliuotų ir stebėtų
šiuos veiksmus. Tai bus pasiekta skatinant integruotos taršos
prevencijos ir kontrolės praktiką bei kuriant ir diegiant aplinkos ir
saugos valdymo sistemas. Visi regiono pramoninės veiklos dalyviai bus
informuojami ir mokomi šių priemonių seminaruose. Visa susijusi
informacija bus pateikta informacinėje interneto bibliotekoje. Maždaug
80 % regiono vidaus pramonės - 300 didelių ir vidutinių bei 40
000 mažų pramonės įmonių - yra Kaliningrade. </p>
<p><b>Tunisas, Alžyras ir Marokas - 1 jungtinis projektas</b></p>
<p>Šio jungtinio projekto paramos gavėjas yra Sacharos ir Sahelio
observatorija (<i>Observatoire du Sahara et du Sahel</i>); bendras ES
finansavimas - 526 144 eurai. Pagrindinis projekto tikslas - užkirsti
kelią sausrų sukeliamoms krizėms šioje Viduržemio
jūros pietinės pakrantės dalyje ir įdiegti ankstyvojo
perspėjimo sistemą bei stiprinti šių šalių veiklos
pajėgumus. Bus sukurti bendra sausrų informacijos sistema ir bendra
išankstinio įvertinimo metodika. Šios nacionalinės
teritorijos bus padalytos į ekologinius regionus, ir bus įvertintas
šių regionų struktūrinis pažeidžiamumas. Projekto
metu gauti rezultatai ir žinios bus perduoti šių trijų
šalių vartotojams, sprendimus priimantiems asmenims ir
institucijoms.</p>
<p><b>Turkija - 1 projektas</b></p>
<p>Projekto paramos gavėjas yra Regioninės aplinkosaugos centro
Turkijos biuras (<i>Turkey Office of the Regional Environmental Centre</i>);
bendras ES finansavimas – 252 488 eurai. Tai su klimato kaita susijęs
pajėgumų stiprinimo projektas. Juo bus daroma įtaka nacionalinei
administracijai, skatinamas vyriausybių bendradarbiavimas, didinamas
suinteresuotųjų šalių sąmoningumas ir stiprinamas
jų vaidmuo diskutuojant dėl klimato kaitos. Projektu bus tiesiogiai
remiamas klimato kaitos politikos prioritetiniuose sektoriuose kūrimas ir
skatinamas visuomenės aktyvumas bei teikiama galimybė gauti
informaciją apie aplinką. </p>
<hr><p><sup><b><a name="fn1" href="#fnB1">[1]</a></b></sup> 	Programos <i>LIFE
trečiosios šalys</i> kriterijus atitinka: Albanija, Alžyras,
Bosnija ir Hercegovina, Kroatija, Egiptas, Izraelis, Jordanija, Libanas,
Marokas, Sirija, Tunisas, Turkija, Vakarų krantas ir Gaza bei Rusijai
priklausanti Baltijos pakrantė (Kaliningrado sritis ir Sankt Peterburgo
regionas).</p>


