<h1>
<a name="Heading5"></a><b>Doi noi coordonatori europeni pentru
reţelele transeuropene de transport</b></h1>
<h2>
<a name="Heading8"></a><b><i>Comisia a numit, la propunerea
vicepreşedintelui Barrot, doi noi coordonatori europeni în domeniul
reţelelor transeuropene de transport: Karla Peijs - pentru căile
navigabile şi Luis Valente de Oliveira - pentru „autostrăzile
mării”. Aceşti coordonatori vor facilita dialogul între
statele în cauză pentru o sincronizare mai bună a lucrărilor
şi a planurilor de finanţare. „Aceste proiecte sunt
e</i></b><b><i>senţiale pentru dezvoltarea unei politici de transporturi
durabile, dar întâmpină, în acelaşi timp, o serie de
dificultăţi semnificative legate de punerea în aplicare: alegerea
acestor două personalităţi recunoscute în lumea
transporturilor este o garanţie a succesului”, a declarat comisarul
pentru transporturi, Jacques Barrot. </i></b></h2>
<p>La 20 iulie 2005, Comisia a adoptat o decizie privind desemnarea unei prime
serii de şase coordonatori europeni pentru a facilita punerea în
aplicare a anumitor proiecte prioritare prin coordonare între statele
membre. Coordonatorii europeni au devenit personalităţi de
referinţă. Activitatea lor a avut un impact pozitiv asupra acestor
proiecte. </p>
<p>Încurajat de această experienţă grăitoare,
vicepreşedintele Barrot a propus Comisiei desemnarea a doi noi
coordonatori: Karla Peijs - pentru căile navigabile şi Luis Valente de
Oliveira - pentru „autostrăzile mării”.</p>
<p><b>Karla Peijs</b> a ocupat, în perioada 2003 – 2006, postul de
ministru al transporturilor în Ţările de Jos. Anterior,
între 1989 şi 2003, ea a fost membru a Parlamentului European. Karla
Peijs se va ocupa, în special, de proiectele prioritare nr. 18
(„Rhin/Meuse-Main-Danube”) şi nr. 30 („Canal Seine
Escaut”). Aceste două proiecte sunt vitale pentru consolidarea
coerenţei reţelei de căi navigabile transeuropene şi
creşterea competitivităţii acestui mod de transport. Primul
proiect se referă la eliminarea mai multor strangulări care reduc
puternic randamentul axei Rin-Main-Dunăre, dar care, totodată, se
găsesc în zone naturale sensibile. Cel de-al doilea proiect
vizează realizarea unei legături-cheie, care în prezent
lipseşte din reţea, pentru conectarea porturilor de la Marea Nordului
cu bazinul parizian, în special.</p>
<p><b>Luis Valente de Oliveira</b> a deţinut diferite funcţii în
guvernul portughez în cursul ultimilor ani, în special postul de
ministru al planificării şi amenajării teritoriului în
perioada 1985-1995 şi pe cel de ministru al lucrărilor publice, al
transporturilor şi al locuinţei în perioada 2002-2003.
Dezvoltarea autostrăzilor mării de care se va ocupa trebuie să
contribuie la facilitarea trecerii de la transportul de mărfuri care se
face în prezent pe căile rutiere la transportul maritim de
mărfuri. </p>
<p>Autostrăzile mării constau în stabilirea de legături
maritime regulate şi de calitate între diferite porturi ale Uniunii
Europene, concepute într-un lanţ multimodal perfect integrat, capabil
să evite strangulările rutiere, dar şi să integreze mai
bine, în acelaşi timp, regiunile periferice şi insulele din
Uniune.<br>Mai multe informaţii sunt disponibile pe site-ul de internet
dedicat reţelelor transeuropene de transport:	</p>
<p><a
href="http://ec.europa.eu/ten/transport/index_en.htm">http://ec.europa.eu/ten/transport/index_en.htm</a>
</p>

