<h1>
<a name="Heading4"></a><b>Komisija skatina regioninių oro
uostų plėtrą ir keliones po Europą</b></h1>
<p><b><i>Po išsamių viešų
konsultacijų</i></b><sup><i><a name="fnB1" href="#fn1">[1]</a></i></sup><b><i>
Komisija patvirtino naujas taisykles, kuriomis skatinama regioninių oro
uostų plėtra. Jose išdėstomos sąlygos, kuriomis oro
linijų bendrovėms, pradedančioms reguliarius skrydžius
iš regioninių oro uostų,  gali būti suteikta pagalba veiklos
pradžiai. Reguliarūs skrydžiai iš regioninių oro
uostų paskatins keliauti po Europą ir suteiks postūmį
regionų plėtrai. Šiandien priimtos aiškios taisyklės
užtikrina lygias valstybinių ir privačių oro uostų
galimybes ir neleidžia teikti pranašumo oro linijų
bendrovėms pagalbos gavėjoms. Be to, šiose gairėse oro
uostams ir valstybės narėms nurodomos oro uostų finansavimo
iš biudžeto taisyklės. </i></b></p>
<p>Už susisiekimą atsakingas Komisijos vicepirmininkas Žakas Baro
(Jacques Barrot) pareiškė: <i>„Komisija nori suteikti
postūmį regioninių oro uostų plėtrai ir skatinti
keliones po Europą. Naujosios taisyklės suteikia oro uostams
teisinį tikrumą, kuris sudaro sąlygas plėstis ir palaikyti
dalykiškus santykius su oro linijų bendrovėmis bei valdžios
institucijomis.“</i></p>
<p>Įsisteigus pigių skrydžių bendrovėms, Europos oro
susisiekimo rinkoje užvirė  konkurencinė kova, daugelį oro
uostų paskatinusi kviestis oro linijų bendroves pradėti naujus
reguliarius skrydžius. Tokios permainos visiems europiečiams žada
didesnes ir pigesnių skrydžių galimybes. Jos padeda vystytis
regionų ekonomikai ir sumažinti stambių tranzitinių oro
uostų apkrovą. Komisija remia šį procesą ir kartu
prižiūri, kad nebūtų pažeistos lygios visų oro
uostų valdytojų ir visų oro linijų bendrovių
galimybės ir kad biudžetiniai ištekliai būtų panaudoti
deramai.</p>
<p>Naujose gairėse aiškiai išdėstyti oro uostų ir oro
linijų bendrovių sutartims taikomi teisiniai reikalavimai. Gairės
yra priimtos po intensyvių konsultacijų su sektoriaus ir
valstybių narių atstovais. Jose reikalaujama, kad regioninių oro
uostų ir oro linijų bendrovių sutartys dėl pagalbos veiklos
pradžiai būtų skaidresnės ir be diskriminacijos. Numatyta,
kad valstybiniai ir privatūs oro uostai turės visiškai lygias
galimybes.</p>
<p>Jei oro uostas, paisydamas ne tik savo komercinių sumetimų,
nusprendžia kuriai nors oro linijų bendrovei suteikti pagalbą
iš nuosavų lėšų, tą pagalbą bus galima
panaudoti tik papildomoms dėl naujo reguliaraus skrydžio
susidariusioms sąnaudoms (ne daugiau kaip 30–50%, įskaitant
rinkodaros ir įsikūrimo tame regioniniame oro uoste išlaidas)
padengti.  Dotuojamas reguliarus reisas ilgainiui turi atsipirkti; todėl
pagalba kasmet turi mažėti, ir jos negalima teikti ilgiau nei 3 metus
(5 metus nepalankiausiuose ar atokiausiuose regionuose). Tai labiausiai paveiks
oro uostus, kuriuose keleivių srautas per metus neviršija 5 mln.
Naująsias gaires Komisija taikys nuo jų paskelbimo <i>Oficialiajame
leidinyje</i> dienos. </p>
<p>Naujose gairėse taip pat išsamiau paaiškinta oro uostų,
ypač investicijų į jų infrastruktūrą, finansavimo
iš biudžeto tvarka. Europos oro uostų sektorius per kelerius
metus sėkmingai prasiskynė kelią konkurencinėje kovoje, ir
todėl Teisingumo Teismas oro uostus pradėjo laikyti iš esmės
ekonominės veiklos vykdytojais. Oro uostų infrastruktūros yra
jų ekonominės veiklos pagrindas, tačiau kartais jos padeda siekti
regioninės plėtros, teritorijų tvarkymo ir geresnio susisiekimo
tikslų. Gairėse sukonkretinama, kaip suderinti oro uostų
ekonominei veiklai taikomas konkurencijos taisykles ir jiems keliamus
visuomeninio pobūdžio tikslus.</p>
<hr><p><sup><b><a name="fn1" href="#fnB1">[1]</a></b></sup> <a href="">	</a><a
href="/rapid/pressReleasesAction.do?reference=IP/05/149&format=HTML&aged=1&language=EN&guiLanguage=en">IP/05/149</a></p>


