<h1>
<a name="Heading4"></a><b>Komisjon teeb teatavaks prioriteetsed
meetmed migratsiooniprobleemide lahendamiseks</b></h1>
<p><b><i>Komisjon võttis täna vastu teatise, millega
määratakse kindlaks prioriteetsed meetmed migratsiooni haldamise
tõhustamiseks, võttes arvesse 27. oktoobril 2005 Hampton Courtis aset
leidnud ELi riigi- ja valitsusjuhtide mitteametlikul kohtumisel tehtud
järeldusi. Sel kohtumisel juhtisid riigi- ja valitsusjuhid tähelepanu
vajadusele tõhustada migratsioonivoogude haldamist ning palusid komisjonil
töötada välja kiired ja praktilised meetmed, mida rakendada
koostöös lähte- ja transiidiriikidega. Nimetatud teatises
käsitletavate migratsiooniküsimustega seotud algatuste elluviimisel
kavatsetakse lähtuda komisjoni senisest tööst arenguabi,
välissuhete (eelkõige Euroopa naabruspoliitika) ning vabaduse,
turvalisuse ja õiguse vallas. </i></b></p>
<p>Teatist komisjonile esitades rõhutasid kolm migratsiooniküsimuste
eest vastutavat volinikku – asepresident Franco Frattini (õigus,
vabadus ja turvalisus), Benita Ferrero-Waldner (välissuhted ja Euroopa
naabruspoliitika) ja Louis Michel (areng ja humanitaarabi): „<i>Kui
migratsiooni õigesti hallata, võib sellest olla kasu nii ELile kui
lähteriikidele</i>.<i> Ebaseaduslikul migratsioonil ja eelkõige
inimkaubandusel võivad aga olla traagilised tagajärjed. Komisjon
kavatseb hakata tegema veelgi tihedamat koostööd partnerriikidega, et
viia ellu oma ambitsioonikat arengupoliitikat, mille eesmärgiks on
võidelda migratsiooni algpõhjustega: vaesuse, tööpuuduse ja
inimõiguste eiramisega. Nende probleemide lahendamiseks loob komisjon
partnerlussuhteid lähte- ja transiidiriikidega nii ELi lähinaabruses
kui kaugemal.“ </i></p>
<p>Samuti on volinikud veendunud, et<i> “oluline on kasutada meie
käsutuses olevaid vahendeid tõhusamalt ja kooskõlastatumalt,
ühendades oma ekspertteadmised, et võidelda migratsiooniga seotud
turvalisuse-, arengu- ja inimõiguste probleemidega”. </i></p>
<p>Ehkki idast lähtuvate migratsioonivoogude haldamine on jätkuvalt
väga oluline, osutavad hiljutised sündmused Ceutas ja Melillas ning
olukord Lampedusal ja Maltal selgelt vajadusele võtta kiireid meetmeid
seoses migratsiooniga Vahemere piirkonnas ning eelkõige Aafrikas, mis on
seetõttu kõnealuse teatise keskseks teemaks. Teatises tunnistatakse,
et migratsioon on globaalse ulatusega nähtus, ning rõhutatakse eriti
kolme liiki meetmeid: </p>
<ul>
<li>liikmesriikide koostöö ja ühistegevuse tugevdamine
migratsiooni küsimustes: muu hulgas öeldakse teatises, et EL peab
uurima, kas on võimalik luua kogu Vahemerd hõlmav valvesüsteem ja
rannapatrullide võrk, mis aitaks avastada ebaseaduslikku sisserännet
ja vältida inimeste hukkumist merel. Hiljuti loodud Euroopa
piirivalveagentuur FRONTEX võimaldab ELil astuda otsustava sammu
operatiivkoostöö tugevdamise suunas; seetõttu teeb komisjon
ettepaneku kaasata nimetatud agentuur valvetegevuse kooskõlastamisse.</li>
<li>koostöö peamiste lähteriikidega Aafrikas: ennekõike peab
EL aitama jätkuvalt kaasa vaesuse vähendamisele. Ent samuti on
oluline, et ELi liikmesriigid ja peamised kolmandad riigid töötaksid
ühiselt välja strateegia operatiivkoostöö arendamiseks
lähte-, transiit- ja sihtriikide vahel, et tõhusamalt hallata peamisi
migratsiooniteid. Selline solidaarsusel ja partnerlusel põhinev dialoog
peaks hõlmama meetmeid, mille eesmärgiks on toetada seaduslikku
migratsiooni ja võidelda tõhusamalt ebaseadusliku migratsiooni ja
inimkaubandusega.</li>
<li>koostöö naaberriikidega: Euroopa-Vahemere piirkonna partnerriigid
peavad töötama veelgi tõsisemalt migratsiooniprobleemide
lahendamise nimel. Nüüdseks loodud poliitiline raamistik
võimaldab ELil teha koostööd Põhja-Aafrika riikidega, et
aidata neil tulla toime migratsiooni ja pagulaste liikumisega ning
inimkaubandusega ja edendada seaduslikke migratsioonivõimalusi. ELi toetus
neile riikidele seisneb tehnilises ekspertabis, mestimisprogrammide
laiendamises, koolitusvõimaluste pakkumises, vajalike seadmete andmises ja
finantsabi andmises oma Vahemere piirkonna partnerite algatuste elluviimiseks.
Euroopa-Vahemere piirkonna partnerriigid on paljudes meetmetes juba kokku
leppinud ning lisanud need Barcelona tippkohtumisel 28. novembril vastu
võetud viieaastasesse
töökavasse<sup><b><a name="fnB1" href="#fn1">[1]</a></b></sup>.
</li></ul><p>Komisjon jälgib kavandatud algatuste elluviimist ning esitab
nõukogule 2006. aasta lõpuks aruande algatuste esimeste tulemuste
kohta.</p>
<hr><p><sup><b><a name="fn1" href="#fnB1">[1]</a></b></sup> Vt Euroopa-Vahemere
piirkonna partnerluse kümnenda aastapäeva tippkohtumine Barcelonas 27.
ja 28. novembril 2005 – viie aasta töökava <a
href="http://consilium.europa.eu/ueDocs/cms_Data/docs/pressData/en/er/87165.pdf">http://consilium.europa.eu/ueDocs/cms_Data/docs/pressData/en/er/87165.pdf</a><br></p>


