<h1>
<a name="Heading4"></a><b>Komisia uvádza do prevádzky
nový portál, ktorý umožní všetkým
občanom rozšírenej EÚ prístup ku
kvalitnejším informáciám o ich
právach</b></h1>
<p><b><i>Európska komisia uvádza do prevádzky nový
portál “Dialóg s občanmi”  <a
href="/citizensrights/">http://europa.eu/citizensrights/</a>,
ktorý poskytuje zrozumiteľné informácie o tom, ako
môžu občania využívať svoje práva na
vnútornom trhu EÚ a je k dispozícii vo všetkých 20
jazykoch. Stránka obsahuje príručky o 10 oblastiach
práva EÚ a viac než 1300 viacjazyčných
informačných prehľadov s praktickými radami, ktoré
je možné vytlačiť.  Ak užívatelia nevedia
nájsť potrebnú informáciu alebo majú otázky
týkajúce sa niektorého z aspektov politiky EÚ,
môžu sa telefonicky alebo e-mailom obrátiť na iné
služby, ktoré poskytujú rady alebo pomoc pri riešení
problémov prostredníctvom portálu a poskytnú im
individuálnu pomoc v ktoromkoľvek z 20 jazykov. </i></b></p>
<p>Komisár pre vnútorný trh Frits Bolkestein povedal:
„Táto nová stránka využíva moderné
technológie, aby ľuďom poskytla cielené informácie,
ktoré im umožnia zlepšiť kvalitu ich života tým,
že využijú svoje práva na vnútornom trhu - nejde
o žiadne „bombardovanie“ občanov letákmi,
ktoré nechcú. Ak nepomôže stránka,
užívateľ sa môže rozprávať
s konkrétnou osobou  vo svojom vlastnom jazyku. To je
dôkazom snahy Komisie pomôcť tým, ktorí chcú
využiť príležitosti, ktoré im EÚ
ponúka.“</p>
<p>Nová stránka umožňuje prístup k sérii
príručiek, ktoré poskytujú prehľad o právach
a príležitostiach v EÚ.  Témami sú
život, práca, štúdium a cestovanie
v ostatných krajinách EÚ; nákup tovarov
a služieb v rámci EÚ; rovnaké
príležitosti; ochrana údajov; riešenie
cezhraničných sporov týkajúcich sa finančných
služieb. Stránka obsahuje aj súhrn informácií
o prechodných opatreniach týkajúcich sa voľného
pohybu pracovníkov z a do nových členských
štátov v 20 jazykoch, ku ktorým čoskoro pribudnú
ďalšie informácie. </p>
<p><a name="_Hlt81023634"></a><a name="_Hlt81023635"></a>Pokiaľ ide
o konkrétnejšie informácie o každom z 15
„starých“ členských štátov, stránka
poskytuje okolo 1300 "národných informačných prehľadov"
v angličtine, francúzštine, nemčine a v jazyku daného
členského štátu.  Užívateľ si vyberie
oblasť, napríklad zamestnanosť, ochrana spotrebiteľa alebo
štúdium v inom štáte EÚ a potom určí
konkrétny okruh, napríklad "ako nájsť prácu", "ako si
otvoriť bankový účet" alebo "vyššie vzdelanie"
a vyberie si krajinu, o ktorú má záujem.  Na
stránke sa zobrazia informácie o práve na európskej
úrovni a v dotknutom členskom štáte a tipy na
praktické kroky, ktoré možno podniknúť.</p>
<p>Stránky tiež obsahujú užitočné adresy,
telefónne čísla a on-line zdroje v členských
štátoch, takže užívateľ môže rýchlo
konať podľa rád, ktoré mu tieto stránky poskytnú. 
Takisto je možné nájsť odkazy na ostatné poradné
a informačné služby Komisie, vrátane:</p>
<ul>
<li>Europe Direct <a
href="/rapid/pressReleasesAction.do?reference=IP/03/986&format=HTML&aged=1&language=EN&guiLanguage=en">(IP/03/986</a>)
- tu možno získať odpovede na otázky o EÚ buď
online, alebo telefonicky na bezplatnom čísle (00 800 6789 10
11<sup><b><a name="fnB1" href="#fn1">[1]</a></b></sup>) v rámci celej
Európy;</li>
<li>Navigačná služba pre občanov (Citizen’s Signpost)
(<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
ktorá bezplatne ponúka individuálne rady od odborníkov na
právo o konkrétnych právach a o tom, kam sa
obrátiť, aby sa tieto práva rešpektovali.
Užívatelia dostanú odpoveď vo svojom vlastnom jazyku do 8
dní;</li>
<li>SOLVIT (<a
href="/rapid/pressReleasesAction.do?reference=IP/02/1110&format=HTML&aged=1&language=EN&guiLanguage=en">IP/02/1110</a>),
ktorý prostredníctvom siete SOLVIT centier v každom
členskom štáte pomáha občanom
a podnikateľským subjektom dosiahnuť nápravu, ak
orgány verejnej správy v členskom štáte nesprávne
uplatňujú právo EÚ. Uvedené služby
v súčasnosti zahŕňajú všetkých 25
členských štátov v 20 úradných jazykoch. 
Spolu s portálom Dialóg s občanmi tvoria
súčasť integrovaného systému, ktorý
užívateľov rýchlo nasmeruje na správne miesto na
položenie ich otázok. </li></ul><p>Práce na vylepšení
portálu Dialóg s občanmi stále pokračujú. 
Postupne sa v spolupráci s príslušnými
vnútroštátnymi orgánmi vytvorí aj súbor
národných informačných prehľadov o 10 nových
členských štátoch.</p>
<hr><p><sup><b><a name="fn1" href="#fnB1">[1]</a></b></sup> Niektorí
mobilní operátori nepovoľujú prístup na číslo
00800 alebo môžu byť tieto volania spoplatnené- v
niektorých prípadoch môžu byť tieto hovory
spoplatnené pri volaniach z telefónnej búdky alebo z hotela</p>


