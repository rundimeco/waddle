<h1>
<a name="Heading4"></a><b>Állami támogatás: A
Bizottság hivatalos vizsgálatot indít a magyarországi
hosszú távú energiavásárlási
megállapodások ügyében</b></h1>
<p><b><i>Az EK-Szerződés állami támogatásokra
vonatkozó szabályai (a 88. cikk (2) bekezdése)
értelmében az Európai Bizottság hivatalos vizsgálatot
indított az MVM Rt. – az elektromos hálózat állami
tulajdonban lévő üzemeltetője –, valamint a
villamosenergia-termelők között Magyarországon
megkötött hosszú távú energiavásárlási
megállapodások (PPA-k) kapcsán. A PPA-k a befektetések
kockázat nélküli megtérülését
biztosítják az erőművek számára. Lefedik a magyar
energia-termelési piac mintegy 80 %-át, meglehetősen kis
teret hagyva ezzel az új piaci belépők számára. A
Bizottságnak kételyei vannak arra vonatkozóan, hogy
összeegyeztethetők-e a PPA-k az EK-Szerződés állami
támogatásokra vonatkozó szabályaival, amelyek
előírják a tagállamok számára, hogy nem
nyújthatnak olyan támogatást, amely az Unió közös
piacán torzítja a versenyt, illetve annak torzításával
fenyeget. A vizsgálat lehetővé teszi a Bizottság
számára, hogy több információt gyűjtsön a
PPA-król, és lehetőséget biztosítson az érdekelt
harmadik feleknek észrevételeik megtételére. A
Bizottság ezt követően véglegesíti majd arra
vonatkozó értékelését, hogy a PPA-k aránytalan
mértékben torzíthatják-e a versenyt.</i></b></p>
<p>Neelie Kroes versenypolitikai biztos a következőket nyilatkozta:
„A Bizottság köteles ellenőrizni, hogy az
EK-Szerződés állami támogatásra vonatkozó
szabályait tiszteletben tartják a villamosenergia-szektorban,
mindenekelőtt azt, hogy az állami kompenzáció arányos
és nem rettenti el az új versenytársakat a piacra
lépéstől.”</p>
<p>A magyar villamosenergia-ágazat korszerűsítésének
biztosítása érdekében a ’90-es évek
közepén a teljes egészében állami tulajdonú
és monopolhelyzetben lévő hálózatüzemeltető
MVM Rt. hosszú távú PPA-kat kötött olyan
erőművekkel, amelyek Magyarországon szándékoztak
befektetéseket végrehajtani. </p>
<p>A PPA-k értelmében az MVM Rt. köteles rögzített
áron rögzített mennyiségű villamos energiát
megvásárolni, a befektetések kockázat nélküli
megtérülését biztosítva ezzel az erőműveknek.
A PPA-k garantált nyereséget is tartalmaznak.
Aláírásukra 1995 és 2001 között került sor,
és az erőművektől függően 2010 és 2020
között járnak le.</p>
<p>Jelenleg a PPA-k a magyar villamosenergia-termelési piac mintegy
80 %-át fedik le, adott esetben komolyan hátráltatva ezzel a
piac liberalizációját.</p>
<p>A Bizottság véleménye szerint kétséges, hogy a PPA-k
összeegyeztethetők az EK-Szerződés állami
támogatásokra vonatkozó szabályaival, és
különösen az átállási költségekhez
kötődő állami támogatás
értékelésének módszertanáról szóló
bizottsági közleménnyel („Módszertan”, lásd
IP/01/1077). Ezért észrevételek tételére vonatkozó
felhívást tesznek közzé a Hivatalos Lapban,
lehetővé téve valamennyi érdekelt fél
számára, hogy további értékelés
céljából benyújtsák észrevételeiket.</p>
<p>A villamosenergia-ágazat átállási költségeinek
értékelésére használt módszertant a Bizottság
korábban Ausztria, Belgium, Görögország, Olaszország,
Hollandia, Portugália, Szlovénia és Spanyolország
liberalizált energiapiacra való fokozatos
áttérésének felmérése során alkalmazta,
jelenleg pedig számos más tagállamban az energiaszektornak
nyújtott kompenzáció felmérésére szolgál. Az
átállási költségek olyan költségek, amelyek a
villamosenergia-ágazat liberalizációja előtt merültek
fel a vállalatoknál, és amelyek megtérülését
a liberalizáció hatásai lehetetlenné teszik, vagy nagyon
megnehezítik.</p>

