<h1>
<a name="Heading4"></a><b>UE i Chiny uzgodniły ramy dwustronnego
dialogu w sprawie konkurencji </b></h1>
<p><b><i>W czwartek, Mario Monti, Europejski Komisarz ds. Konkurencji i Bo
Xilai, chiński Minister Handlu, podpisali porozumienie pomiędzy
Unią Europejską a Chinami w sprawie zorganizowanego dialogu
dotyczącego konkurencji . Jest to pierwszy taki dialog w sprawie
konkurencji zapoczątkowany przez Chiny z krajem trzecim. Bedzie on
sprzyjał rozwojowi firm europejskich i chińskich prowadzących
działalność na terytorium drugiej strony. Podpisanie porozumienia
miało miejsce w trakcie wizyty Premiera Chin, Wen Jiabao w Komisji
Europejskiej na zaproszenie jej przewodniczącego, Romano Prodiego. (Por. <a
href="/rapid/start/cgi/guesten.ksh?p_action.gettxt=gt&doc=IP/04/595|0|RAPID&lg=EN&display=">IP/04/595</a>).</i></b></p>
<p>„Zapoczątkowanie zorganizowanego dialogu w sprawie konkurencji
oznacza ważny krok w stosunkach pomiędzy Unią Europejską a
Chińską Republiką Ludową” - powiedział Mario
Monti, Komisarz ds. Konkurencji. „Jestem bardzo zadowolony z
rosnącego znaczenia polityki konkurencji w Chinach, ponieważ może
ona przysporzyć wyłącznie korzyści chińskim konsumentom
i wszystkim firmom prowadzącym działalność na
największym i najbardziej dynamicznym rynku świata” –
dodał.</p>
<p>W dniach 5-6 maja 2004 r., premier Chińskiej Republiki Ludowej, Wen
Jiabao złożył wizytę w  instytucjach europejskich na
zaproszenie przewodniczącego Komisji Europejskiej, Romano Prodiego. Z tej
okazji UE i Chiny poczyniły kroki na drodze do umowy o współpracy
celnej, jak również rozpoczęły dialog polityczny
dotyczący handlu, włókiennictwa i konkurencji.</p>
<p>Dokument  określający zakres dialogu dotyczącego polityki
konkurencji pomiędzy Unią a Chinami został podpisany przez Bo
Xilai, chińskiego Ministra Handlu, i komisarza Mario Montiego. Dokument ten
będzie stanowić podstawę formalnego dialogu, który
będzie korzystny dla obu stron, Unii Europejskiej i ChRL.</p>
<p>Podstawowym celem dialogu dotyczącego polityki konkurencji jest
utworzenie stałego forum, które umożliwiłoby konsultacje
oraz przyczyniłoby się do zwiększonej przejrzystości
między UE i Chinami w tej dziedzinie. Przedmiotem dialogu będą
między innymi: </p>
<ul>
<li>Prawo antymonopolowe i jego egzekwowanie, w tym wymiana poglądów
na temat nowych kierunków w prawodawstwie i walki z kartelami
międzynarodowymi; </li>
<li>kontrola fuzji w globalnej gospodarce;</li>
<li>liberalizacja sektorów użyteczności publicznej oraz
interwencja państwa w proces rynkowy;</li>
<li>pomoc techniczna oraz pomoc we wzmacnianiu kompetencji dla Chin w zakresie
polityki konkurencji.</li></ul><p>Spotkania na wysokim szczeblu odbędą
się przynajmniej raz do roku w Brukseli lub Pekinie.</p>
<p>Podpisanie Dokumentu określającego zakres dialogu w sprawie
konkurencji nastąpiło po wizycie komisarza Mario Montiego w Pekinie w
listopadzie 2003 r.</p>

