<h1>
<a name="Heading4"></a><b>Předseda Barroso
předkládá pět návrhů s cílem oživit
jednání o finančním výhledu EU na období
2007–13</b></h1>
<p><b><i>Více zdrojů na hospodářský růst a
zaměstnanost, a to až do výše jedné třetiny
rozpočtu EU, nový krizový mechanismus pro neutralizaci
otřesů spojených globalizací,
dynamičtější zemědělské výdaje,
přehodnocení výdajů EU s ohledem na modernizaci
rozpočtu počínaje rokem 2009 a zvýšení
soudržnosti a demokratičtější kontrola
činností v oblasti vnějších vztahů EU –
to je pět bodů, s nimiž přichází
předseda Evropské komise José Manuel Barroso s cílem
oživit jednání o finančním výhledu
na období 2007 až 2013.</i></b></p>
<p>Předseda Evropské komise zdůraznil v dopise zaslaném
dnes Tonymu Blairovi, předsedovi Rady EU, a Josepu Borellovi Fontellesovi,
předsedovi Evropského parlamentu, že „proto, aby naše
rozšířená Evropa neztratila důvěryhodnost a
efektivnost, je klíčové, aby se do konce roku dospělo
k dohodě o finančním výhledu. Pokud dohody
dosaženo nebude, doplatíme na to váznoucí
konvergencí, chabým hospodářským růstem a
ztrátou pracovních míst. A tuto cenu zaplatí právě
ty nejchudší oblasti Unie.“ </p>
<p>Předseda Barroso vyzývá k vyváženému a
politicky přijatelnému řešení a
k přizpůsobivosti všech stran jednání
o rozpočtu. Vzhledem k potřebám Unie Komise nadále
považuje úrove&#328; výdajů, o níž se jednalo
na Evropské radě v červnu, za nedostatečnou a
ve snaze najít cestu ven ze slepé uličky
přichází s novými podněty.</p>
<p>Účelem tohoto souboru pěti návrhů je:</p>
<ul>
<li>dodat nový impulz konkurenceschopnosti, zvláště oblasti
výzkumu a inovace, a to prostřednictvím politiky
soudržnosti;</li>
<li>vypořádat se s otřesy, jež nutně
přináší globalizace;</li>
<li>sjednotit a doplnit současné reformy
v zemědělství;</li>
<li>vypracovat plán postupu modernizace rozpočtu;</li>
<li>zvýšit soudržnost politiky vnějších
vztahů a demokratičtějším způsobem ji
kontrolovat.</li></ul><p>Tyto návrhy nemají být
předmětem jednání na neformální schůzce
v Hampton Court, jejich cílem je naproti tomu poskytnout
předsednictví a členským státům podněty,
které usnadní diskusi v období před prosincovým
zasedáním Rady.</p>

