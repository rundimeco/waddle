<h1>
<a name="Heading4"></a><b>Комисията
публикува
първи доклад
за
устойчивото
развитие</b></h1>
<h2>
<a name="Heading7"></a><b><i>ЕС и
неговите
държави-членки
започват да
препрограмират
политиките
си към
постигане на
дълготрайно
устойчиво
развитие.</i></b><b><i>
Забелязва се
все по-голямо
сближаване
между
по-дългосрочната
стратегия за
устойчиво
развитие на
ЕС и
Лисабонската
стратегия за
растеж и
заетост. Но за
постигане на
необходимите
практически
резултати се
налага
значително
активизиране
на мерките за
промяна на
трайните
тенденции,
които
възпрепятстват
устойчивото
развитие.
Това са
основните
заключения в
първия
доклад на
Комисията за
напредъка на
обновената
стратегия на
ЕС за
устойчиво
развитие,
приета през
юни 2006 г. Това е
дългосрочна
стратегия,
допълваща
средносрочния
подход по
обновената
Лисабонска
стратегия за
растеж и
заетост.
Докладът
потвърждава,
че Европа
трябва да
прилага
своите
политики за
справяне с
измененията
в климата и да
увеличи
значително
ползването
на
алтернативна
енергия,
както и да
предприема
по-решителни
стъпки за
насърчаване
на
екологични
транспортни
средства, да
увеличи
усилията за
спиране на
загубите в
биологичното
разнообразие
и да продължи
да води
борбата с
бедността в
Европа и по
света. </i></b></h2>
<p>Председателят
на Комисията
Жозе Мануел
Барозу заяви:
„Отбелязахме
значителен
напредък,
като
работихме в
сътрудничество
с
държавите-членки.
Този доклад
показва също,
че ни чака още
много работа,
за да можем да
завещаем на
бъдещите
поколения
здрава
планета и
здраво
общество. Ние
можем още
повече да
засилим
сътрудничеството
за устойчиво
развитие
между ЕС,
държавите-членки,
гражданското
общество и
бизнеса. Ние
трябва да
преобърнем
трайните
тенденции,
които пречат
на
устойчивото
развитие в
сфери като
потребление
на енергия,
транспорт,
биологично
разнообразие
и
здравеопазване
и да запазим
акцента
върху
устойчиво
развитие в
Лисабонската
стратегия за
растеж и
заетост. Ние
ще запазим
водещата си
роля в
борбата с
измененията
в климата и ще
спазваме
обещанията,
дадени на
развиващия
се свят.“</p>
<p>Обновената
стратегия за
устойчиво
развитие
беше приета
от
Европейския
съвет през
юни 2006 г. Тя е
насочена към
седем
основни
предизвикателства:
изменение на
климата и
чиста
енергия,
устойчив
транспорт,
устойчиво
потребление
и
производство,
опазване и
управление
на
природните
ресурси,
обществено
здраве,
социално
включване,
демография и
миграция,
както и
световната
бедност.</p>
<p>Докладът
заключава, че
ЕС и
държавите-членки
са успели да
зададат
голяма част
от точните
рамки в
политиките.
Има все
по-голямо
сближаване
между общата
дългосрочна
цел на
устойчиво
развитие,
която
набляга на
качеството
на живота,
равнопоставеността
на
поколенията
и
дългосрочната
жизненост на
европейското
общество, и
средносрочната
задача за
растеж и
заетост в
съответствие
с
Лисабонската
стратегия. </p>
<p>Докладът
дава три
примера за
такова
сближаване
на
европейско
ниво:
дневният ред
на
политиката,
свързана с
енергията и
климатичните
изменения,
който беше
доразвит от
Комисията на
базата на
споразумението,
постигнато
на
Европейския
съвет през
март 2007 г.;
единният
пазар, който
показва как
отварянето
на пазара,
придружено
от социални и
екологични
мерки, може да
подобри
качеството
на живота;
стремежът
към по-добро
регулиране,
което
допринася за
съгласуването
на
различните
политики,
като изисква
редовно
оценяване на
икономическото
и социалното
въздействие
и
въздействието
върху
околната
среда. </p>
<p>Необходимо
е съществено
да се
подобрят
конкретните
постижения в
преобръщането
на
тенденциите,
които спъват
устойчивото
развитие.
Докладът
потвърждава
становището,
че Съюзът
трябва да
продължи
борбата със
седемте
предизвикателства,
набелязани
през юни 2006 г., но
с определено
предимство
на
изменението
в климата и
чистата
енергия. Само
чрез
по-решителни
действия
Съюзът ще
може да
доближи
целите,
заложени в
стратегията.
Докладът
приканва ЕС и
държавите-членки
да се
съсредоточат
върху
ефективното
провеждане
на
политиките,
което ще
доведе до
реален
практически
резултат.    </p>
<p>Оценката се
основава на
доклада за
наблюдение
на Евростат
от 2007 г.
относно
показателите
за устойчиво
развитие
(ПУР), на
докладите на
27-те
държави-членки
относно
прилагането
на
стратегията
за устойчиво
развитие и на
изследване,
осъществено
от
независими
експерти. </p>
<p>Съобщението
се
придружава
от Работен
документ на
службите на
Комисията,
който
представя
техническите
аспекти на
оценяването.  
</p>
<p>Докладът
дава
възможност
на
Европейския
съвет да
направи
преглед на
напредъка и
приоритетите
и да даде нови
насоки по
време на
следващата
си среща през
декември.
<br>Можете да
намерите
документи по
темата на: </p>
<p><a
href="http://ec.europa.eu/sustainable/welcome/index_en.htm">http://ec.europa.eu/sustainable/welcome/index_en.htm</a></p>

