<h1>
<a name="Heading4"></a><b>Europos Komisija supaprastina žvejybos
taisykles</b></h1>
<p><b><i>Šiandien Europos Komisija žengė dar vieną
svarbų žingsnį, siekdama supaprastinti priemones pagal
bendrąją žvejybos politiką (BŽP), ji priėmė
žuvininkystės teisės aktų supaprastinimo ir gerinimo
veiksmų planą 2006-2008 m. Planas yra visą Komisiją
apimančio proceso geresniam reglamentavimui paskatinti dalis. Remiantis
Tarybos išvadomis dėl BŽP supaprastinimo ir išsamiai
pasikonsultavus su valstybėmis narėmis bei žuvininkystės
verslo atstovais buvo parengti išsamūs pasiūlymai. Plane
nustatoma keletas prioritetinių iniciatyvų artimiausiems trejiems
metams, sutelktų į dvi svarbiausias sritis - žuvų
išteklių išsaugojimą ir kontrolę. Tai pirmas toks
Komisijos priimamas sektorinis veiksmų planas, kuris rodys kelią
konkrečiai taikant supaprastinimo strategiją ne tik
žuvininkystės sektoriuje, bet ir apskritai Europos teisės
aktuose. </i></b></p>
<p>„Rengiant šį veiksmų planą buvo pasinaudota
visų suinteresuotųjų šalių indėliu, jos visos nori
aiškesnių ir paprastesnių žuvininkystės priemonių.
Jei priemonės bus lengviau suprantamos, jas bus lengviau taikyti ir
stebėti, taip bus palengvintas visų suinteresuotųjų
šalių darbas. Ši iniciatyva aiškiai rodo Komisijos
įsipareigojimą pagerinti reglamentavimą,” - teigė
už žuvininkystę ir jūros reikalus atsakingas Europos
Komisijos narys Joe Borg. </p>
<p>BŽP supaprastinimo tikslai yra tokie: </p>
<ul>
<li>užtikrinti, kad teisės aktai būtų aiškūs ir
nedviprasmiški; </li>
<li>užtikrinti, kad ir žvejai, ir nacionalinės
administruojamosios institucijos galėtų gauti jiems reikalingą
informaciją glausta ir lengvai suprantama forma ir </li>
<li>sumažinti šioms dviems suinteresuotųjų šalių
grupėms dėl reglamentavimo nereikalingo sudėtingumo šiuo
metu tenkantį darbo krūvį. </li></ul><p>Šiuo tikslu
įsipareigodama užtikrinti, kad visi nauji teisės aktai ir visos
šiuo metu peržiūrimos priemonės ateityje atitiktų
šiuos kriterijus, Komisija išskyrė kelis šiuo metu
galiojančius reglamentus kaip prioritetines pertvarkos ir
peržiūros užduotis. Jie apima priemones, susijusias su BLS ir
kvotomis bei žvejybos pastanga, žuvų jauniklių apsaugos
techninėmis priemonėmis, duomenų surinkimu ir tvarkymu,
stebėsenos priemonėmis, įskaitant kompiuterizuotas
stebėsenos sistemas, pareiga teikti ataskaitas ir leidimais žvejoti
už ES vandenų ribų. Sutelkdama dėmesį į
išsaugojimą ir kontrolę, Komisija tikisi pagerinti
žvejų ir žuvininkystės sektoriaus valstybės
tarnautojų darbo sąlygas, taip skatindama tikrą, veiksmingą
ir skaidrų bendrosios žvejybos politikos taikymą. </p>
<p>Šis supaprastinimo ir gerinimo procesas susijęs su Komisijos
įsipareigojimu pagerinti konsultavimąsi su visomis suinteresuotosiomis
šalimis žuvininkystės sektoriuje. Todėl į veiksmų
planą įtraukti konkretūs įsipareigojimai su jomis
konsultuotis anksčiau ir visapusiškiau bei kad suinteresuotosios
šalys daugiau dalyvautų ne tik formuojant politiką, bet ir
užtikrinant, kad ypač žvejai būtų išsamiai
informuojami apie jų teises ir pareigas. </p>
<p>Veiksmų plane taip pat patvirtinamos kitos naujos iniciatyvos,
kurių, kaip BŽP reformos dalies, ėmėsi Komisija,
įskaitant daugiamečio išsaugojimo metodo strategijos
priėmimą, išsaugojimo priemonių taikymą pagal regionus
arba pagal žvejybos rajonus, geriau atsižvelgti į žvejybos
ir aplinkos sąveiką moksliniuose tyrimuose ir renkant duomenis bei
pažangiųjų technologijų, įskaitant IT sistemas,
platesnį naudojimą kontroliuojant, stebint ir teikiant ataskaitas.
</p>
<p>Daugelį plane pateiktų išsamių pasiūlymų
sąlygoja bendrieji principai, kuriuos Komisija jau pradėjo taikyti
naujuose teisės aktuose. Taip, pavyzdžiui, pasiūlymai dėl
2006 m. Baltijos jūros BLS ir kvotų buvo atskirti nuo kitus Bendrijos
vandenis apimančio bendro BLS ir kvotų pasiūlymo ir todėl
šis buvo pateiktas Taryboje mėnesiu anksčiau už
įprastą metinio BLS ir kvotų proceso pradžios datą.
Panašiai ir naujas pasiūlymas dėl Baltijos jūrai
taikomų techninių priemonių rodo, ką galima pasiekti
praktikoje, kai visos suinteresuotosios šalys įsipareigoja realiai
siekti supaprastinimo. </p>
<p>2006-2008 m. veiksmų plane nustatoma daug aprėpianti Komisijos ir
jos partnerių darbo programa ateinantiems trejiems metams. Kai ji bus
įgyvendinta, tai reikš didelę pažangą link bendrosios
žuvininkystės politikos, kurią ne tik bus lengviau suprasti ir
įgyvendinti, tačiau kuria bus labiau tikėtina pasiekti abu jos
tikslus - pelningą ir tausojančią Europos žvejybos
pramonę, pagrįstą sveikais žuvų ištekliais ir
jūrų aplinka. </p>

