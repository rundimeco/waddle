<h1>
<a name="Heading4"></a><b>Saiknes izveide starp ES budžetu un
iedzīvotājiem</b></h1>
<p><b><i>Pašreizējā finansēšanas sistēma ir
nodrošinājusi ES budžetam stabilus ienākumu avotus,
taču laika gaitā ir kļuvusi diezgan nepārskatāma.
Sistēma kļūst arvien atkarīgāka no
pārskaitījumiem, kas tiek veikti no valstu kasēm, nevis izmanto
savus ienākumu avotus, kā to paredz līgumi. Komisija savā
ziņojumā par pašu resursiem, ko pieprasa likumdošana, izsaka
Eiropas Savienības Padomei priekšlikumu apsvērt iespēju
līdz 2014. gadam ieviest jaunu ES finansēšanas sistēmu,
kurā lielākoties tiktu izmantoti galvenie fiskālie
līdzekļi, t.i., enerģētikas resursu nodokļi, PVN vai
uzņēmumu ienākuma nodoklis. Tad ES iedzīvotāji
labāk izprastu, no kurienes rodas budžeta līdzekļi, un
palielinātos lēmējinstitūciju atbildība. Šādi
nodokļu līdzekļi aizstātu pašreizējos resursus un
būtu neitrāli ES finansējuma apjomu ziņā. </i></b></p>
<p>Kā apgalvo budžeta komisāre Mikaēla Šreijere,
“priekšlikums atspoguļo ES būtību – tā ir
iedzīvotāju un dalībvalstu savienība. Tas padara saikni
starp nodokļu maksātājiem un ES budžetu daudz
skaidrāku. Tāpat tas palīdzēs izbeigt
neproduktīvās debates par dalībvalstu neto iemaksām un
ļaus iekasēt līdzekļus visā ES, nevis tikai no
atsevišķu dalībvalstu kasēm.”</p>
<p><b>Skaidra un efektīva finansējuma sistēma no nodokļu
līdzekļiem</b></p>
<p>Pašlaik vairāk nekā 73% ES budžeta veido iemaksas no
valstu kasēm proporcionāli valstu NKI. Citu finanšu –
galvenokārt muitas nodokļu un PVN līdzekļu –
īpatsvars samazinās. Lai apturētu šo tendenci, Komisija
piedāvā 3 galvenās iespējas, kā nodrošināt no
nodokļiem iegūtus pašu līdzekļus:</p>
<ol>
<li>iekasēt nodokļus no enerģētikas resursiem,
šobrīd tikai no autotransporta degvielas. Pašlaik tiek
apsvērta iespēja piemērot nodokļu likmes aviācijas
degvielai un ar to saistītajiem izmešiem, atceļot
pašreizējo nodokļu atbrīvojumu reaktīvo dzinēju
degvielai;</li>
<li>izmantot daļu no dalībvalstu PVN, padarot ES finansējumu
saprotamāku tās iedzīvotājiem. Netiktu radīts papildu
nodokļu slogs, jo ES atvēlētā daļa tiktu
kompensēta no dalībvalsts rīcībā paliekošā
PVN apjoma samazinājuma. ES un dalībvalsts PVN likmei
rēķinos un čekos jāparādās
atsevišķi;</li>
<li>izmantot uzņēmumu ienākuma nodokli. Šīs
iespējas ieviešanai gan no politiskā, gan
administratīvā viedokļa būtu nepieciešams
visilgākais laiks, jo vispirms būtu jāpanāk politiska
vienošanās par nodokļu bāzes saskaņošanas
principiem, un tikai tad varētu noteikt minimālo
likmi.</li></ol><p>Pašreizējos ES integrācijas
apstākļos nav iespējama pilnībā uz nodokļiem
balstīta sistēma, tāpēc tā netiek ierosināta.
Fiskālie līdzekļi tiks ieviesti, pakāpeniski aizvietojot
pašreizējos PVN līdzekļus un ierobežojot resursus, kas
iegūti no valstu NKI.</p>
<p>Visas trīs iespējas, jauno fiskālo līdzekļu
saskaņošana un tehniskie priekšdarbi būs atkarīgi no
politiskās gribas. Padomei ir lūgts apspriest šīs
iespējas, pirms Komisija izstrādā orientējošu
plānu par fiskālo resursu ieviešanu līdz 2014. gadam.</p>

