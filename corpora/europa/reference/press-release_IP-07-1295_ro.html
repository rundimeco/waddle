<h1>
<a name="Heading4"></a><b>Previziunile economice intermediare ale UE:
Pentru 2007, uşoară revizuire a creşterii, pe fondul unor riscuri
accentuate </b></h1>
<h2>
<a name="Heading7"></a><b><i>Pe baza unor date actualizate privind cele mai mari
şapte state membre ale Uniunii Europene, Comisia prevede, pentru anul 2007,
o creştere economică de 2,8% în UE şi de 2,5% în zona
euro. Aceste cifre reprezintă o revizuire în scădere cu 0,1
puncte procentuale faţă de previziunile din primăvară.
Conform estimărilor, creşterea europeană ar trebui</i></b><b><i>
să se bazeze în continuare pe fundamente solide, într-un context
mondial încă favorabil. Cu toate acestea, recentele turbulenţe au
accentuat în mod clar riscurile care pot afecta perspectivele. În ceea
ce priveşte inflaţia, în 2007 se estimează o creştere a
preţurilor de consum cu 2,2% în UE şi 2,0% în zona euro
(şi anume de până la 0,1 puncte procentuale faţă de
previziunile din primăvară), ca urmare a creşterii
preţurilor pentru produsele de bază. </i></b></h2>
<p><i>„Fundamentele solide ale economiei europene ne vor ajuta să
facem faţă turbulenţelor financiare actuale. Cu toate acestea,
riscurile sporite care pot afecta perspectivele le impun guvernelor să
respecte cu stricteţe agenda reformelor şi a consolidării
bugetare, în primul rând pentru a spori rezistenţa economiei
europene</i>”, a declarat Joaquín Almunia, Comisarul pentru afaceri
economice şi monetare.</p>
<p>Se estimează că, anul acesta, creşterea economică va
atinge 2,8% în UE şi 2,5% în zona euro, ceea ce constituie o
revizuire în scădere cu 0,1 puncte procentuale faţă de
previziunile din primăvară, care reflectă în principal un al
doilea trimestru mai slab decât se estimase în previziunile
intermediare ale Direcţiei Generale Afaceri Economice şi Financiare a
Comisiei.</p>
<p>Aceste previziuni decurg dintr-o actualizare a perspectivelor de
creştere a PIB-ului real şi de evoluţie a inflaţiei în
Franţa, Germania, Italia, Ţările de Jos, Polonia, Spania şi
Regatul Unit (a se vedea tabelele de mai jos). În total, aceste şapte
ţări reprezintă mai mult de 80% din PIB-ul UE.</p>
<p><b>Contextul mondial rămâne favorabil, în ciuda
turbulenţelor</b></p>
<p>Economiile europene au început anul 2007 într-o notă
optimistă, cu o rată de creştere a PIB-ului de 0,7%
faţă de trimestrul anterior, atât în zona euro, cât
şi în UE, în principal sub efectul dinamismului
investiţiilor. În al doilea trimestru, rata reală de
creştere a PIB-ului a scăzut în zona euro la 0,3% faţă
de trimestrul anterior (0,5% în UE). Rata de creştere mai slabă
înregistrată în al doilea trimestru ar trebui interpretată
cu prudenţă. În primul trimestru, cifrele trimestriale au fost
influenţate de impactul unei ierni neobişnuit de blânde asupra
investiţiilor în sectorul construcţiilor, pentru ca apoi, în
trimestrul următor, situaţia să se schimbe radical ca urmare a
condiţiilor meteorologice cu mult mai aspre care au condus la o
încetinire considerabilă a ritmului de creştere. Pe de altă
parte, acest lucru ar putea însemna că, în decursul ultimului an,
creşterea a atins punctul său maxim, o evoluţie care ar putea fi
accentuată de impactul recentelor turbulenţe înregistrate pe
pieţele financiare.</p>
<p>Turbulenţele generate de problemele de pe piaţa americană a
creditelor ipotecare subprime în cursul verii au determinat o reevaluare
dezorganizată a riscurilor pe pieţele financiare mondiale.
Incertitudinea în ceea ce priveşte pierderile asociate a condus la o
aversiune faţă de riscuri şi o creştere a marjelor
(<i>spreads</i>) obligaţiunilor corporatiste, precum şi o retragere a
lichidităţilor şi o volatilitate sporită pe anumite
pieţe. </p>
<p>Atât economia mondială, cât şi cea europeană erau
în general solide înainte de turbulenţele recent
înregistrate, prin urmare ar trebui să fie în măsură
să facă faţă acestor turbulenţe, cel puţin în
cazul în care se dovedesc a fi de scurtă durată. În prezent,
se prevede chiar o accelerare a creşterii economice mondiale în 2007
în comparaţie cu previziunile din primăvară,
ţinând seama de faptul că accelerarea creşterii
înregistrate de economiile emergente, în special de China,
compensează în mare măsură revizuirea în scădere a
creşterii economiei americane. Cu toate acestea, situaţia recentă
a înclinat în sens negativ balanţa riscurilor, cum este cazul
Statelor Unite, unde cererea de locuinţe a scăzut puternic. </p>
<p>În acest context, datele actualizate privind cele mai mari şapte
economii ale UE indică faptul că perspectiva favorabilă a
previziunilor din primăvară este în general menţinută.
La această situaţie contribuie mai mulţi factori: contextul
economic mondial rămâne relativ favorabil; în primul trimestru
s-a înregistrat o creştere mai mare decât se estimase;
fundamentele sunt în continuare solide; indicatorii utilizaţi în
studiile economice au scăzut în ultima vreme, dar rămân
totuşi la un nivel ridicat; ameliorarea situaţiei pe piaţa
forţei de muncă ar trebui să favorizeze consumul privat. </p>
<p>Cererea internă ar trebui să rămână principalul
motor al creşterii PIB-ului, atât în zona euro, cât şi
în UE, iar producţia să fie impulsionată de consumul privat.
Această evoluţie ar reflecta semnele persistente de ameliorare pe
pieţele europene ale forţei de muncă, inclusiv în Germania.
Rata şomajului, care a scăzut în decursul acestei veri sub pragul
de 7%, atât în UE cât şi în zona euro,
înregistrează în prezent niveluri care nu au mai fost atinse de
la începutul anilor ’80. </p>
<p>În viitor, perspectivele actualizate pentru 2007 indică o oarecare
încetinire a ritmului de creştere în 2008 faţă de
previziunile din primăvară. În plus, există riscul ca,
în anul următor, impactul situaţiei de pe pieţele financiare
să ia proporţii.</p>
<p><b>Creştere uşoară a inflaţiei ca urmare a creşterii
preţurilor pentru produsele de bază</b></p>
<p>În anul 2007, inflaţia a fost controlată până
în prezent datorită evoluţiei favorabile a preţurilor pentru
energie. În zona euro, inflaţia preţurilor de consum se ridica la
1,9% în prima jumătate a anului 2007, nivel în general conform cu
previziunile din primăvară şi în scădere faţă
de anul precedent. În schimb, inflaţia de bază a crescut cu 0,3
puncte procentuale în perioada decembrie 2006 – iulie 2007.
Această recrudescenţă pare să fie cauzată în
principal de creşterea TVA-ului în Germania.</p>
<p>În viitor, proiecţiile privind inflaţia preţurilor de
consum au fost revizuite în creştere cu aproximativ 0,1 puncte
procentuale pentru ambele zone în 2007, şi anume 2,2% în
UE<sup><b><a name="fnB1" href="#fn1">[1]</a></b></sup> şi 2,0% în zona
euro. Această revizuire în creştere este în principal
cauzată de o inflaţie mai mare decât se estimase pentru
trimestrul al doilea, precum şi de impactul preţurilor pentru
produsele de bază prevăzut pentru sfârşitul anului. De
exemplu, pe baza pieţei la termen, în 2007 preţul mediu pentru
ţiţeiul Brent este estimat la 68 dolari barilul, şi anume cu
1¾ dolari mai mult decât se estimase în previziunile din
primăvară.</p>
<p>Cu toate acestea, redresarea productivităţii forţei de
muncă şi concurenţa internaţională intensă la
nivelul preţurilor ar trebui să contribuie la menţinerea sub
control a inflaţiei. Întrucât condiţiile de finanţare
din ce în ce mai stricte încep să încetinească
creşterea PIB-ului, este posibil ca presiunile inflaţioniste interne
să scadă. </p>
<p><b>Evaluarea riscurilor</b></p>
<p>Din primăvară, evoluţia situaţiei a accentuat
existenţa unor riscuri care pot afecta previziunile, atât pentru prima
jumătate a anului 2007, cât şi pentru anul 2008, în special
în ceea ce priveşte perspectivele economice ale Statelor Unite şi
reevaluarea poziţiilor pe pieţele financiare. </p>
<p>Cu alte cuvinte, în prezent, balanţa riscurilor este în mod
clar înclinată în sens negativ. <br>Un raport mai complet poate
fi consultat pe site-ul: </p>
<p><a
href="http://ec.europa.eu/economy_finance/about/activities/activities_keyindicatorsforecasts_en.htm">http://ec.europa.eu/economy_finance/about/activities/activities_keyindicatorsforecasts_en.htm</a><br>[
Figures and graphics available in PDF and WORD PROCESSED ]</p>
<hr><p><sup><b><a name="fn1" href="#fnB1">[1]</a></b></sup> 	Inflaţia în
UE a fost revizuită în creştere cu 0,07 puncte procentuale, dar,
datorită rotunjirii, acest lucru nu este vizibil în noile
previziuni.</p>


