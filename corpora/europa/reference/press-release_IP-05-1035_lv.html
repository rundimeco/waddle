<h1>
<a name="Heading4"></a><b>Iekšējais tirgus: Komisija
vēršas pret 16 dalībvalstīm, kas nav
īstenojušas ES tiesību aktus par finanšu
pakalpojumiem</b></h1>
<p><b><i>Eiropas Komisija ir nolēmusi sākt pārkāpumu
izmeklēšanas procedūru pret 16 dalībvalstīm, kas
nav īstenojušas dažādas finanšu pakalpojumu
direktīvas. Komisija oficiāli lūgs Beļģiju,
Čehiju, Grieķiju, Spāniju, Franciju, Īriju, Kipru, Latviju,
Luksemburgu, Ungāriju, Nīderlandi, Poliju, Portugāli, Somiju,
Zviedriju un Apvienoto Karalisti nekavējoties īstenot
nepieciešamos tiesību aktus, kopumā 57 gadījumos
attiecībā uz direktīvām par tirgus
ļaunprātīgu izmantošanu. Šie lūgumi būs
„argumentēti atzinumi” atbilstīgi pārkāpumu
izmeklēšanas procedūras otrajam posmam, kā noteikts EK
Līguma 226. pantā. Ja dalībvalsts, kas ir saņēmusi
argumentētu atzinumu, nesniedz apmierinošu atbildi noteiktajā
termiņā (parasti divu mēnešu laikā), Komisija var
iesniegt lietu Eiropas Kopienu Tiesā.</i></b></p>
<p>Iekšējā tirgus un pakalpojumu komisārs Čārlijs
Makrīvijs teica: „Pēdējos sešos gados esam guvuši
lielus panākumus, veidojot atklātāku, integrētāku un
konkurējošu Eiropas finanšu tirgu. Tomēr dažas
dalībvalstis vēl nav ieviesušas drošības
direktīvas. Labāka regulējuma programma neattiecas tikai uz
labāku likumdošanu, bet arī uz labāku īstenošanu,
savlaicīgu transponēšanu valsts tiesību sistēmā un
efektīvu izpildi. Labi noteikumi, par kuriem dalībvalstis un Eiropas
Parlaments ir vienojušies, bet kuri nav savlaicīgi īstenoti, ir
pilnīgi nelietderīgi. Tādēļ es ceru, ka šīs
pārkāpumu izmeklēšanas procedūras mudinās
šīs dalībvalstis nekavējoties rīkoties, un es stingri
pieprasu tām ņemt to vērā.”</p>
<p>Šogad Finanšu pakalpojumu sniegšanas rīcības
plāna (FPSRP) likumdošanas posms tuvojas noslēgumam. Komisijas
galvenā prioritāte nākamajiem pieciem gadiem ir
pārliecināties, ka šie noteikumi praktiski darbojas visā ES.
Dalībvalstīm šie noteikumi pareizi un savlaicīgi
jāīsteno un pēc tam tie jāpiemēro praksē un
enerģiski jāizpilda.</p>
<p>Īstenojot šo procesu, Komisija ir nolēmusi uzsākt
pārkāpumu izmeklēšanas procedūru pret
16 dalībvalstīm, kas nav īstenojušas Tirgus
ļaunprātīgas izmantošanas direktīvu (2003/6/EK) un
trīs tehniskās īstenošanas direktīvas (2003/124/EK,
2003/125/EK un 2004/72/EK). Šīs pārkāpumu
izmeklēšanas procedūras attiecas uz 57 atsevišķiem
gadījumiem tādēļ, ka dalībvalstij piemēro
pārkāpumu izmeklēšanas procedūru par katru tirgus
ļaunprātīgas izmantošanas direktīvu, kas nav vēl
transponēta. Termiņš šo direktīvu
transponēšanai bija 2004. gada 12. oktobris. Papildus
šīm procedūrām Komisija ir izveidojusi sarakstu, kas ietver
visus tiesību aktus, kas pieņemti atbilstīgi
„Lamfalisī procesam”, kā arī Padomes un Eiropas
Parlamenta pieņemtās pamatdirektīvas un saistītos
īstenošanas pasākumus, ko sagatavojusi un ar komitejas
procedūru ir pieņēmusi Komisija (skatīt <a
href="/rapid/pressReleasesAction.do?reference=IP/05/857&format=HTML&aged=0&language=EN&guiLanguage=en">IP/05/857</a>).</p>
<p>Jaunākā informācija par pārkāpumu
izmeklēšanas procedūru attiecībā uz
dalībvalstīm ir pieejama:</p>
<p><a
href="http://ec.europa.eu/secretariat_general/sgb/droit_com/index_en.htm">http://ec.europa.eu/secretariat_general/sgb/droit_com/index_en.htm</a></p>

