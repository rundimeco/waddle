<h1>
<a name="Heading4"></a><b>Jauna rūpniecības politika:
ražošanas uzplaukuma apstākļu
radīšanai</b></h1>
<p><b><i>Globalizācijas un intensīvas starptautiskās konkurences
apstākļos Eiropas Komisija šodien laidusi klajā jaunu,
saliedētāku rūpniecības politiku, lai turpmāko gadu
laikā ražošanas sfērai radītu labākus
pamatnoteikumus.  Ražošanas nozare ES ir svarīga.  Tajā
nodarbināti vairāk nekā 34 miljoni cilvēku, tā veido
trīs ceturtdaļas ES eksporta apjoma un vairāk nekā 80% ES
privātā sektora P&amp;A izdevumu. Jaunā ES rūpniecības
politika papildinās darbu dalībvalstu līmenī, lai
atbalstītu spēcīgu un dinamisku rūpniecības bāzi.
Tā ietver septiņas starpnozaru iniciatīvas – par
konkurenci, enerģētiku un vidi, par intelektuālajām
īpašumtiesībām, par labāku noregulējumu, par
rūpniecisko pētniecību un jauninājumiem, par piekļuvi
tirgum, par prasmēm un strukturālu izmaiņu vadību,
turklāt visi šie aspekti būs lietderīgi daudzām
rūpniecības nozarēm. Turklāt Komisija izvirza septiņas
jaunas iniciatīvas, kas īpaši vērstas uz konkrētiem
sektoriem, piemēram, medikamentiem, aizsardzību un informācijas
un saziņas tehnoloģijām. Tā vērsta arī uz
investīcijām prasmju attīstīšanā un cilvēku
sagatavošanā izmaiņām.  Šāda rūpniecības
politika veidota, lai attīstītu pielāgotiesspēju un
strukturālas izmaiņas, lai palielinātu ES ražošanas
konkurētspēju, jo īpaši ņemot vērā aizvien
pieaugošo konkurenci no Ķīnas un Āzijas. Tas ir svarīgs
solis, lai sasniegtu jauno Lisabonas plānu „Partnerība izaugsmei
un darba vietām”. Sīkākai informācijai skatīt <a
href="/rapid/pressReleasesAction.do?reference=MEMO/05/352&format=HTML&aged=0&language=EN&guiLanguage=fr">MEMO/05/352</a>.</i></b></p>
<p>Komisijas priekšsēdētaja vietnieks Ginters Ferhoigens,
kurš atbild par uzņēmumiem un rūpniecības politiku,
teica: „Rūpniecībai ir  būtiski svarīga nozīme
Eiropas nākotnes pārticības nodrošināšanā.<i>
Nav nekādas iespējas atgriezties pie vecajiem laikiem, kur
valdīja protekcionisms un subsīdijas. Politiķi darba vietas
nerada. Toties mēs varam radīt īsto satvaru, lai industrija
varētu zelt. Šodienas stratēģijā ietilpst virkne jaunu,
īpaši izveidotu priekšlikumu, lai padarītu mūsu
ražošanas nozares pievilcīgas investīcijām un darba
vietu radīšanai".</i></p>
<p>Komisija ir pārskatījusi problēmas, kas saistītas ar
politiku un ar ko sastopas dažādi sektori, veicot sistemātisku
politikas problēmu pārbaudi 27 sektoriem ES ražošanas un
celtniecības nozarē. </p>
<p>Lai šīs problēmas risinātu, Komisija ierosina virkni
<b>jaunu priekšlikumu:</b></p>
<p><b>1) Septiņas jaunas, būtiskas starpnozaru politikas
iniciatīvas<sup><a name="fnB1" href="#fn1">[1]</a></sup>:</b></p>
<ul>
<li>1. <b>Iniciatīva par intelektuālā īpašuma 
tiesībām un </b>cīņai <b>pret viltošanu
</b>(sākums 2006. gadā)</li>
<li>2. Augsta līmeņa darba grupas  par <b>konkurētspējas,
enerģētikas un vides jautājumiem</b> (sākums 2005. gada
beigās)</li>
<li>3<b>. Ārējie konkurētspējas un tirgus piekļuves
</b>aspekti (2006. gada pavasaris)</li>
<li>4. Jauna tiesisku <b>vienkāršojumu programma </b>(2005. gada
oktobris)</li>
<li>5. <b>Sektoram nepieciešamu prasmju </b>uzlabošana (2006.)</li>
<li>6. <b>Strukturālu izmaiņu vadīšana
</b>ražošanā (2005. gada beigas)</li>
<li>7. Integrēta Eiropas pieeja <b>pētniecībai
rūpniecībā un jauninājumiem </b>(2005. gada
beigas)</li></ul><p><b>II) Septiņas jaunas, sektoram vien raksturīgas
iniciatīvas vai darbības:</b></p>
<ul>
<li>1. Jauna medikamentu foruma izveide (pirmā tikšanās
2006. gadā)</li>
<li>2. Termiņa vidusposma pārskats dabas zinātnēs un
<b>biotehnoloģiju stratēģija </b>(2006.–2007. gads)</li>
<li>3. Jaunas augsta līmeņa grupas izveide <b>ķīmijas
rūpniecībai</b> un <b>aizsardzības </b>rūpniecībai
(2007.)</li>
<li>4. Eiropas <b>Kosmosa </b>programma</li>
<li>5. Sevišķu uzdevumu grupas  izveide par konkurētspēju
informācijas un saziņas tehnoloģiju (IST) jomā
(2005/2006)</li>
<li>6.<b> </b>Dialogs par mašīnbūves politiku (2005./2006.)</li>
<li>7. Virkne <b>konkurences pētījumu, </b>tai skaitā tādu,
kas attiecas uz IST, pārtiku, modes un dizaina nozarēm.</li></ul><p>Ar
savu jauno rūpniecības politiku Komisija ievēro
apņemšanos veikt ieguldījumu <b>spēcīgas
rūpniecības bāzes </b>izveidē. Lai to sasniegtu, tiks veikti
vajadzīgie pasākumi, lai uzlabotu ražošanas
vispārējos apstākļus un nodrošinātu
dažādu politikas jomu saskanību. Komisija izceļ
dažādu politikas jomu atbilstības un sinerģijas
nozīmību , jo īpaši pievēršot uzmanību
labākam regulējumam, jo tas ir svarīgs Eiropas
rūpniecības konkurētspējas palielināšanas
līdzeklis. . </p>
<p>Komisijas jaunā pieeja nodrošinās <b>lielāku konsekvenci
un savstarpēju sadarbību</b> dažādās politikas
jomās starp , lai nodrošinātu spēcīgāku ietekmi uz
konkurētspēju. Komisija centīsies panākt lielāku
vienprātību par politiku, iesaistot nozīmīgākās
aprindas, sociālos partnerus un dalībvalstis jau politikas
veidošanas sākumposmā. Iniciatīvas ir paredzētas, lai
papildinātu darbu dalībvalstu līmenī un lai
palīdzētu risināt nozīmīgākās problēmas,
ar kurām sastopas vairāki ražošanas sektori.</p>
<p>Vairums atsevišķu ES rūpniecības sektoru ir labi
funkcionējuši salīdzinājumā ar līdzīgiem citu
rūpnieciski attīstītu valstu rūpniecības sektoriem .
Tomēr ES ekonomikas rūpnieciskā struktūra kopumā nav
ideāli pozicionēta, lai sekmīgi darbotos, sastopoties ar
vispārējo globalizāciju. ES tirdzniecība joprojām ir
koncentrēta sektoros ar vidēji augstām tehnoloģijām un
zemu līdz viduvēju darbaspēka kvalifikācijas līmeni.
Tas ES padara par ērtu konkurentu ražotājiem no jaunām
ekonomikām. Līdz ar to ir vajadzīga  pielāgotiesspēja
un strukturālas izmaiņas , lai ES maksimāli palielinātu to
labumu, kas gūstams no Ķīnas, Indijas un citu strauji augošu
ekonomiku ienākšanas pasaules ekonomikā.<br>Jaunās
rūpniecības politikas pilns teksts atrodams:</p>
<p><a
href="http://ec.europa.eu/enterprise/enterprise_policy/industry/index_en.htm">http://ec.europa.eu/enterprise/enterprise_policy/industry/index_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Ierosināto
starpnozaru iniciatīvu īstenošanai būs jauns Komisijas
lēmums. Tajā ietilpst pilnvaru piešķiršana Augsta
līmeņa darba grupai par konkurētspējas,
enerģētikas un vides jautājumiem, kuras
līdzpriekšsēdis būs attiecīgais komisārs.</p>


