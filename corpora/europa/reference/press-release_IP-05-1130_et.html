<h1>
<a name="Heading4"></a><b>Õpilasfirmad toovad värskust
Euroopa Liidu ettevõtlusse</b></h1>
<p><b><i>Kas arvate, et Euroopas pole uusi tooteid, ettevõtteid ega ideid?
Üle 200 000 EL kooliõpilase on teisel arvamusel. Nende loodud
"miniettevõtete“ toodete hulka kuuluvad muuhulgas nutikad lahendused
kalapaatide puhastamiseks, vibreeriv padi unimütside äratamiseks,
trendikad laste liiklusohutust suurendavad helkurid, multifunktsionaalne
tööriist kabjanaelte vahetamiseks, meelelahutusteenused vanuritele jne
(täpsema ülevaate saamiseks vt Memo/05/315).  Euroopa Komisjon toetab
neid projekte, püüdes aidata kaasa ettevõtlikkuse kasvule EL-s ja
töökohtade loomisele.  Täna tutvustas väikeste ja keskmise
suurusega ettevõtete saadik Maive Rute komisjoni uut aruannet
„Õpilasfirmad keskhariduses“. Selles antakse ülevaade
82-st Euroopa Liidu õpilasfirmaprogrammist. Komisjon toetab aktiivselt
õpilasfirmade algatust, millel on palju korraldajaid nii
üleeuroopalisel, riiklikul kui ka kohalikul tasandil. Algatusega on seotud
juba umbes 15% EL keskkoolidest. Komisjon kutsub liikmesriike üles aitama
kaasa koolide osaluse ja avaliku toetuse suurendamisele ning halduslike
takistuste kõrvaldamisele seoses õpilasfirmadega.</i></b></p>
<p>Komisjoni asepresident Günter Verheugen, kes vastutab ettevõtlus-
ja tööstuspoliitika eest, märkis: „Töökohtade
loomiseks vajab Euroopa noori, kes on valmis riskima ja looma omaenda
ettevõtteid.<i> </i>Õpetades ettevõtlust juba koolis, annab
õpilasfirma õpilasele hea stardipositsiooni<i>. </i>Ma soovin, et
liikmesriigid annaksid suurema panuse selliste kooliprojektide toetamiseks ja
nende teelt bürokraatlike takistuste kõrvaldamiseks.“</p>
<p>Haridus- ja kultuuriküsimuste eest vastutav volinik Ján
Figel’: „Aruanne kinnitab, et programmid, mille aluseks on tegevuse
kaudu õppimine, peaksid kuuluma igasse ettevõtlust soosivate hoiakute
ja oskuste arendamise strateegiasse.<i> </i>Selliseid tegevusi tuleks
soodustada, kaasates nad valikuvõimalusena keskharidust pakkuvate koolide
õppekavva.“</p>
<p>VKE saadik Maive Rute täiendas: „Aruandest selgub, et
märkimisväärne hulk õpilasfirmades osalenutest loovad
pärast kooli oma ettevõtte.<i> </i>See peaks tõsiselt motiveerima
kõiki asjaosalisi – koole, haridusasutusi, äriringkondi ja
riigivõime – nendesse programmidesse rohkem investeerima.“</p>
<p>Õpilasfirmas arendavad õpilased <b>reaalset majandustegevust</b>
või simuleerivad reaalsete firmade tegevust.  Kuigi nad on loodud
pedagoogilisel eesmärgil, võivad õpilasfirmad toota ja
müüa reaalseid tooteid või pakkuda teenuseid. Õpilased
valivad toote ja kaasavad kapitali. Pärast äriplaani koostamist
toodavad või tellivad nad omakujundatud toodet. Õpilased
müüvad oma tooteid või teenuseid ja peavad finantsarvestust.
Kooliaasta lõpus firma likvideeritakse.</p>
<p>Nendes tegevustes osalemine võimaldab õpilastel <b>omandada
äritegevuse alused</b>, kuid lisaks sellele arendada isikuomadusi ja
üldisi oskusi, mis tänapäeva teadmisteühiskonnas on
igaühele järjest vajalikumad. Õpilasfirmades osaledes saavad
õpilased näidata oma loovust, tõsta eneseusaldust, õppida
meeskonnatööd ja arendada endas vastutus- ja algatusvõimet.
Esimesed uuringud näitavad, et <b>20% osalenutest loovad pärast kooli
oma ettevõtte</b>.</p>
<p>Aruandes käsitleti <b>82 õpilasfirmaprogrammi</b>, mis
hõlmavad igal aastal 200 000 keskkooliõpilast 25 Euroopa Liidu riigis
ja Norras. Suures osas riikides moodustasid osalejad alla 15% koolide koguarvust
– nende osatähtsus peaks suurenema. </p>
<p>Enamikul juhtudest on <b>õpilasfirmaprogrammi</b> korraldajad pärit
väljastpoolt haridussüsteemi (eelkõige valitsusvälistest
organisatsioonidest) ja programmides on suur osa erasektoril. Riiklikku toetust
tuleks suurendada.</p>
<p>Ainult üksikutes riikides on õpilasfirmad ametlikult tunnustatud
riiklikus õppekavas (Iirimaa, Läti, Austria ja Norra) ja
haridusasutused toetavad neid aktiivselt (Belgia ja Soome). Aruandes jagatakse
soovitusi õpilasfirmade tegevuse kaasamiseks ametliku
valikuvõimalusena <b>keskkoolide õppekavasse</b> ja nende tegevuse
käivitamiseks koolides (vt <a
href="/rapid/pressReleasesAction.do?reference=MEMO/05/315&format=HTML&aged=0&language=EN&guiLanguage=fr">Memo/05/315</a>).<br>Aruanne:</p>
<p><a
href="http://ec.europa.eu/enterprise/entrepreneurship/support_measures/training_education/index.htm">http://ec.europa.eu/enterprise/entrepreneurship/support_measures/training_education/index.htm</a></p>

