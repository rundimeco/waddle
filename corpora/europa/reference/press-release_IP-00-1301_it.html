<H3>
<P><B>La terza relazione della Commissione sulla situazione dei cantieri navali conclude che la Corea del Sud </B><B>è responsabile della crisi del mercato</B></H3>
<P><I><B>Nella terza relazione sulla situazione del mercato cantieristico mondiale, la Commissione europea riferisce che il mercato continua a incontrare serie difficolt</B></I><I><B>à.  Nonostante l'aumento delle ordinazioni, i prezzi delle navi non hanno recuperato. La relazione conclude che l'attuale depressione </B></I><I><B>è causata dai prezzi troppo bassi praticati dai cantieri coreani. Nonostante la firma del cosiddetto </B></I><I><B>"Verbale concordato</B></I><I><B>" del giugno 2000 per ottenere l'impegno della Corea del Sud a non intervenire nel finanziamento delle costruzioni navali, i negoziati bilaterali si sono conclusi senza risultati. L'industria europea ha fatto ricorso ai sensi del Regolamento sugli ostacoli agli scambi per affrontare il problema in base alle norme dell'OMC. Gli Stati membri discuteranno i risultati e le raccomandazioni della relazione nel Consiglio dell'Industria del 5 dicembre 2000 a Bruxelles.</B></I>
<P>Oggi la Commissione ha approvato la terza relazione sulla situazione del mercato cantieristico mondiale. La prima era stata presentata il 9 novembre 1999 e la seconda il 18 maggio 2000. Il Consiglio aveva allora invitato la Commissione ad esplorare alcune linee d'azione per affrontare la situazione. La terza relazione analizza gli sviluppi più recenti e valuta i risultati delle azioni intraprese.
<P>Secondo la relazione, il mercato cantieristico continua ad incontrare serie difficoltà. L'offerta continua ad essere superiore alla domanda, e vi sono scarse indicazioni che la situazione debba migliorare. Nonostante l'aumento delle ordinazioni nei primi otto mesi dell'anno in seguito a favorevoli condizioni di mercato nel settore dei trasporti liquidi alla rinfusa, e allo sviluppo di navi di concezione innovativa (portacontainer di grandi dimensioni), i prezzi non si sono ancora ripresi dopo la massiccia caduta del 1997. Vi è peraltro qualche segno di miglioramento rispetto ai livelli della fine del 1999. Per le altre categorie i prezzi hanno continuato a declinare negli ultimi dodici mesi, mentre per le petroliere vi sono stati leggeri aumenti dell'ordine del 5-10%. La relazione conclude che l'attuale depressione dei prezzi è causata dai livelli praticati dai cantieri coreani.
<P>La Corea del Sud è ora il principale costruttore di navi del mondo. I cantieri di quel paese hanno assorbito più del 40% di tutte le nuove ordinazioni nei primi otto mesi del 2000 (Giappone 25%, EU+Norvegia 16%, resto del mondo 19%). Nell'importante segmento delle navi portacontainer,  i cantieri coreani hanno conquistato il 60% delle commesse (Giappone 7%, EU+Norvegia 8%, resto del mondo 25%). Per quanto riguarda le portacontainer di grandi dimensioni, che stanno cominciando a dominare l'industria dei trasporti navali, i cantieri coreani hanno assorbito l'82% del mercato (Giappone 4%, EU+Norvegia 0%, resto del mondo 14%). D'altra parte, i cantieri dell'UE hanno continuato a dominare il mercato delle navi da crociera ad elevato valore.
<P>Le indagini particolareggiate sui costi delle commesse formulate nelle precedenti relazioni sono state aggiornate per tener conto delle prospettive d'inflazione e delle nuove informazioni ricevute dalla Corea del Sud sulla situazione finanziaria dei cantieri. In base a questi elementi, le perdite calcolate dei cantieri coreani sono notevoli. Quasi tutti i segmenti del mercato sono interessati dalle attività coreane, che essenzialmente lasciano ai cantieri dell'UE le commesse minori per il mercato nazionale e il tonnellaggio altamente specializzato. Pertanto, la terza relazione conferma i risultati delle precedenti.
<P>Vengono attualmente perseguite tutte le linee d'azione indicate dal Consiglio europeo il 9 novembre 1999 e 18 maggio 2000. In particolare, la Commissione sta lavorando strenuamente per ottenere impegni vincolanti dalla Corea in materia di non intervento del settore pubblico nel finanziamento delle attività cantieristiche. Dopo tutta una serie di consultazioni, la Commissione ed il governo della Corea del Sud hanno raggiunto un accordo,  ossia un "Verbale concordato" firmato il 22 giugno 2000. Altri incontri si sono svolti successivamente allo scopo di applicare praticamente i principi fissati. Non è stato peraltro possibile individuare alcun approccio comune ai problemi esistenti, per cui i colloqui bilaterali con la Corea si sono conclusi senza risultati.
<P>Gli elementi raccolti nel quadro delle attività di monitoraggio del mercato effettuate dalla Commissione europea hanno permesso all'industria dell'UE di disporre degli  elementi sufficienti per presentare un ricorso ai sensi del Regolamento sugli ostacoli agli scambi (ROS). Il reclamo è stato depositato presso la Commissione il 24 ottobre 2000.
<P>Dato che la Commissione vede un certo ruolo per l'FMI nel quadro della ristrutturazione industriale della Corea del Sud, sono stati stati stabiliti contatti con l'FMI per segnalare i potenziali effetti del comportamento dei cantieri coreani. Tuttavia, l'FMI ha dichiarato di non avere alcun mandato in materia di problemi settoriali. La Commissione continuerà ad informare l'FMI sugli sviluppi della situazione allo scopo di assicurare che le perdite accumulate dai cantieri coreani non vengano assorbite direttamente o indirettamente dal governo della Corea, ed i principi dell'economia di mercato vengano integralmente rispettati.
<P>La Commissione ha inoltre esaminato l'attuale situazione degli aiuti di stato previsti dal Regolamento 1540/98 del Consiglio, concludendo che l'aiuto al funzionamento concesso ai cantieri dell'UE non ha costituito una soluzione al problema coreano.
<P>Alla luce di quanto precede, si propone di effettuare le azioni seguenti:
<UL><P><LI>la Commissione continua il monitoraggio della situazione del mercato;
<P><LI>la Commissione esamina al più presto il ricorso presentato dall'industria ai sensi del Regolamento ROS e, in caso positivo, persegue rigorosamente la questione in vista di un possibile intervento dell'OMC;
<P><LI>parallelamente, la Commissione rimane aperta a eventuali proposte della Corea in grado di soddisfare le preoccupazioni dell'UE;
<P><LI>la Commissione e gli Stati membri proseguono gli sforzi per stabilire condizioni di pari opportunità internazionale per l'industria cantieristica in seno all'OCSE;
<P><LI>la Commissione e gli Stati membri continuano ad incoraggiare l'FMI a garantire che la ristrutturazione dei cantieri coreani sia oggetto di attento monitoraggio e valutazione;
<P><LI>la Commissione continua a lavorare in stretta collaborazione con l'industria sui problemi della competitività;
<P><LI>indipendentemente dalle azioni di cui sopra, la Commissione intende esaminare la possibilità di ulteriori provvedimenti per affrontare il problema, ai sensi dell'articolo12 al Regolamento 1540/98.
