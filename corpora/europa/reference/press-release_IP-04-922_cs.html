<h1>
<a name="Heading4"></a><b>Nový rybářský fond na
podporu udržitelného rybolovu a diverzifikace</b></h1>
<p><b><i>Evropská komise předložila návrh na
zřízení Evropského rybářského fondu (ERF) pro
období 2007-2013, který by napomáhal realizaci
opatření, jejichž cílem je zajistit udržitelný
rybolov a diverzifikovat hospodářské činnosti
v rybolovných oblastech. Průměrně by mělo být
z fondu k dispozici 700 milionů eur ročně. ERF by
nahradil stávající Finanční nástroj pro orientaci
rybolovu (FNOR). Opatření spadající pod ERF jsou
přizpůsobena měnícím se potřebám
odvětví rybolovu a akvakultury i příslušných
pobřežních rybolovných oblastí. Základem tohoto
přístupu je pomoc snížit rybářský tlak a
umožnit tak obnovu stavu ryb a napomoci tomu, aby se v rybolovu,
akvakultuře, při zpracování a prodeji rybích
výrobků využívalo zařízení a postupů,
které jsou příznivější pro životní
prostředí. ERF rovněž poskytne podporu rybolovným
oblastem, které nejvíce postihuje ztráta pracovních
míst, a pomůže jim diverzifikovat a posílit
hospodářskou základnu. Podpora z ERF se bude
rovněž vztahovat na sdružené iniciativy a na
iniciativy, které prosazují rovnost příležitostí.
O tom, jaká kombinace opatření oblastem prospěje
nejvíce, rozhodnou příslušné členské
státy. Podle rozhodnutí učiněného v rámci reformy
společné rybářské politiky z roku 2002 se podle
nových pravidel nebude podpora vztahovat na obnovu loďstva, vývoz
plavidel a zakládání společných
podniků.</i></b></p>
<p><i>„</i>Evropský rybářský fond reaguje na
měnící se potřeby rybolovu v 21. století.
Tím, že napomůže provádění reformy
společné rybářské politiky, významným
způsobem přispěje i k zajištění
ekologické, hospodářské a sociální
udržitelnosti rybolovu," uvedl Franz Fischler, komisař pro
zemědělství, rozvoj venkova a rybolov. </p>
<p><b>ERF a zajištění udržitelného rybolovu a
rybolovných oblastí</b></p>
<p>V důsledku technického pokroku je zapotřebí
méně plavidel i lidské práce. S ohledem na
řešení problematiky nadměrného rybolovu,
snižování stavu ryb a dopadu úbytku pracovních
míst se ERF zaměřuje na opatření, jejichž
cílem je dosažení udržitelnosti pomocí podpory
kvalitnějšího rybolovu v menším objemu
a oslabení závislosti obyvatel pobřežních
oblastí na rybolovu. </p>
<p><b>Příklady:</b></p>
<p><b>Podpora odvětví rybolovu</b></p>
<ul>
<li>Podpora bude dostupná pro majitele plavidel a jejich posádky
nucené dočasně pozastavit svou rybolovnou činnost, aby se
napomohlo obnově stavu ryb, v důsledku neobnovení dohody o
rybolovu nebo v důsledku přírodních katastrof. </li>
<li>Vzdělávání, rekvalifikace nebo programy
předčasného odchodu do důchodu. </li>
<li>Podpora se bude vztahovat i na využívání lovného
zařízení s menším dopadem na mořské
životní prostředí. </li>
<li>Mladým rybářům pomohou konkrétní
vzdělávací pobídky. </li>
<li>Podpora na zlepšení bezpečnosti a hygieny na palubě.
</li>
<li>ERF bude hradit i trvalé stažení rybářských
plavidel, ovšem podmínky podpory se zpřísní. </li>
<li>Podpůrná opatření pro drobný
rybolov.</li></ul><p><b>Akvakultura, zpracování a
uvádění na trh</b></p>
<ul>
<li>ERF bude podporovat pořizování a
používání zařízení a postupů
příznivých pro životní prostředí. </li>
<li>S ohledem na tržní podmínky se podpora
zaměří na malé podniky. </li>
<li>Podpora se bude vztahovat i na chovatele měkkýšů,
kteří budou muset dočasně pozastavit
sklizeň.</li></ul><p><b>Udržitelný rozvoj
pobřežních rybolovných oblastí</b></p>
<ul>
<li>Podpora se bude vztahovat na iniciativy, které diverzifikují a
posílí hospodářskou základnu rybolovných
oblastí, jichž se nejvíce dotýká úbytek stavu ryb,
i na projekty, jejichž cílem je podpora úlohy žen
v těchto oblastech. </li></ul><p><b>Sdružené iniciativy</b>
</p>
<ul>
<li>Podporu mohou získat projekty společného prospěchu jak
v odvětví rybolovu, tak i
akvakultury.</li></ul><p>Zjednoduší se pravidla, jimiž se ERF
bude řídit, a vyjasní se povinnosti Komise
a členských států. </p>
<p>Bližší informace viz <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a>.</p>

