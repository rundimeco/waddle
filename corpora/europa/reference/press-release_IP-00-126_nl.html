<H3>
<P><B>De Commissie hecht haar goedkeuring aan de acquisitie van de Nederlandse stroomproducent EPON door het Belgische Electrabel NV</B></H3>
<P><I><B>De Europese Commissie heeft haar goedkeuring gehecht aan de acquisitie van de N.V. Elektriciteits-Produktiemaatschappij Oost- en Noord-Nederland (EPON) door Electrabel NV (Belgi</B></I><I><B>ë). Suez Lyonnaise des Eaux (SLDE) oefent via Tractebel de zeggenschap uit over Electrabel dat voornamelijk actief is in de productie en het vervoer van elektriciteit en aardgas. Het bedrijf is eveneens actief op andere markten zoals de distributie van FM/TV-signalen via de kabel en de opwekking en de levering van warmte. Electrabel is voornamelijk werkzaam in Belgi</B></I><I><B>ë. EPON is voornamelijk actief in de elektriciteitssector in Nederland maar ontwikkelt tevens daaraan gerelateerde diensten zoals de opwekking en de verkoop van warmte. Bovendien zijn de partijen actief in de elektriciteitshandel via hun deelneming in de APX (Amsterdam power Exchange).</B></I><I><B> </B></I>
<P>De activiteiten van de partijen overlappen elkaar in de sectoren elektriciteit, warmteproductie en -voorziening, engineeringdiensten en diensten op het gebied van het beheer en het onderhoud van technische installaties. Wat APX betreft, zullen de aandelen van EPON verkocht worden ingevolge deze transactie. De Commissie is tot de bevinding gekomen dat de transactie in geen van de genoemde gebieden wezenlijke gevolgen voor de concurrentie zal sorteren.
<P>De Commissie heeft vastgesteld dat de elektriciteitsmarkten in Nederland en België, ondanks het bestaan van wetgeving die gericht is op een verdere liberalisering van de Europese elektriciteitsmarkten, nationaal zijn gebleven wegens verschillen inzake regulering, prijzen en technische voorschriften die de in- en uitvoer blijven beperken.
<P>Op de productiemarkt kan de concentratie slechts leiden tot een samenvoeging van de marktaandelen van Electrabel in België en EPON in Nederland. Wat de stroomvoorziening ten behoeve van de in aanmerking komende afnemers betreft, heeft Electrabel een marginaal marktaandeel (minder dan 0,5%) in Nederland en is EPON niet actief in België. Bovendien kan EPON niet worden beschouwd als een potentiële concurrent op de Belgische markt, zelfs niet voor de periode na het verstrijken van het Protocolakkoord in 2001. (Krachtens deze overgangsovereenkomst tussen stroomproducenten en stroomleveringsbedrijven heeft EPON een exclusieve leveringsverplichting ten aanzien van de Nederlandse stroomleveringsbedrijven die partij zijn bij de overeenkomst).
<P>Overeenkomstig de statuten van de APX-beurs, kan geen enkele deelnemer meer dan 10% van de aandelen bezitten. Om die reden zal Electrabel ertoe verplicht zijn de EPON-aandelen te verkopen. Wat het handelsvolume op de beurs betreft, kan niet worden aangenomen dat Electrabel ingevolge de acquisitie een zeer hoog niveau zal bereiken gezien de aanwezigheid van andere internationale spelers op de APX. 
<P>Beide ondernemingen, Electrabel en EPON, zijn eveneens actief op de markten van de warmteproductie en -distributie, de engineeringdiensten en de diensten op het gebied van het beheer en het onderhoud van technische installaties. Hoewel er een zekere overlapping is met betrekking tot de diverse activiteiten, zal de concentratie geen substantiële marktaandelen tot stand brengen op mondiaal, Europees of nationaal niveau, aangezien de partijen actief zijn op verschillende geografische markten (warmte).
<P>Om die redenen is de Commissie van mening dat de transactie geen ongunstige gevolgen zal sorteren voor de mededinging. Derhalve verklaart zij de transactie verenigbaar met de gemeenschappelijke markt.
