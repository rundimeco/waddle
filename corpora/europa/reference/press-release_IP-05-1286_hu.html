<h1>
<a name="Heading4"></a><b>A Bizottság vizsgálja a
növényvédő szerek párhuzamos importjára az
Egyesült Királyságban, Olaszországban, Lengyelországban
és Magyarországon irányadó
szabályozást</b></h1>
<p><b><i>A Bizottság vizsgálatot indított az Egyesült
Királyságban, Olaszországban, Lengyelországban és
Magyarországon érvényesülő, a többi
tagállamból származó növényvédő szerek
párhuzamos behozatalát megnehezítő gyakorlattal
kapcsolatban.  Az európai uniós jogszabályok szerint ilyen
importra akkor van lehetőség, ha a behozni kívánt
termék a származás szerinti tagállamban kereskedelmi
forgalomba hozható, és megegyezik vagy kellően hasonlít egy
olyan termékre, amelynek kereskedelmi forgalma a célországban
már engedélyezett. A Bizottság felkérte a négy
tagállamot, hogy magyarázattal és pontosítással
segítsék a más tagállamokból származó
növényvédő szerek behozatalára irányadó
előírásaik megértését. </i></b></p>
<p><b>Egyesült Királyság</b> Az Egyesült Királyság
hatóságai szigorúbb feltételeket alkalmaznak a
növényvédő szerek párhuzamos behozatalára, mint
amelyeket az Európai Bíróság elfogad.  Az Egyesült
Királyság hatóságai megkívánják
különösen, hogy a behozni kívánt termék és a
már kereskedelmi forgalomban lévő, kellően hasonló
termék gyártója azonos legyen, vagy a két gyártó
azonos vállalatcsoporthoz tartozzon. Az is felmerült, hogy az
Egyesült Királyság hatóságai egyes esetekben nem
indokolták meg kellőképpen a párhuzamos import iránt
benyújtott kérelmek megtagadásáról hozott
döntésüket. A Bizottságnak mindezeken túl tudomása
van olyan panaszokról, amelyek szerint az engedélyezési
eljárás egyes esetekben késedelmet szenvedett. </p>
<p><b>Lengyelország</b> – Minden jel arra vall, hogy
Lengyelországban nem létezik külön eljárás a
párhuzamos behozatalra. Ezzel a lengyel hatóságok gyakorlatilag
lehetetlenné teszik a többi tagállamból származó
párhuzamos importot. </p>
<p><b>Magyarország</b> – A Bizottság kétségeket
táplál a párhuzamos import engedélyezésére
irányuló eljárás néhány
követelményével kapcsolatban. Nézete szerint
Magyarországon az engedély megadásának
közigazgatási eljárása túlságosan nehézkes.
Ez vonatkozik a párhuzamosan behozni kívánt termék és a
már engedélyezett termék közötti azonosság,
illetve hasonlóság megállapítása során
használt kritériumokra is.</p>
<p><b>Olaszország </b>– Az olasz hatóságok a
párhuzamos importot kezdeményező féltől a jelek szerint
olyan információkat követelnek meg, amelyekhez az nem
szükségképpen fér hozzá. A párhuzamos behozatalt
kezdeményező importőrnek ezen felül olyan okmányok
hivatalos fordítását is be kell nyújtania, amelyek
látszólag nem tartalmaznak semmilyen lényeges
többletinformációt. Végül pedig a Bizottság
megítélése szerint az olasz hatóságoknak
túlságosan hosszú idő, 90 nap áll
rendelkezésére párhuzamos import esetén a behozatali
engedély kiadására.</p>
<p><b>Háttér</b></p>
<p>Az EK-Szerződés értelmében a Bizottság köteles
gondoskodni az európai uniós jog helyes
végrehajtásáról. A Bizottság az ehhez
szükséges hatáskört a Szerződés 226. és 228.
cikkében meghatározott jogsértési eljárás
formájában kapta meg. Az eljárás legfontosabb célja nem
az, hogy a jogsértési ügyek a Bíróság elé
kerüljenek, hanem sokkal inkább az, hogy az érintett
tagállamnak a <b>pert megelőző szakaszban</b>
lehetősége legyen igazodni a közösségi jog
előírásaihoz.</p>
<p>A pert megelőző eljárás legfontosabb lépései a
következők:</p>
<p><b>1. Felszólító levél</b></p>
<p>A felszólító levél a pert megelőző
eljárás első szakasza, amelyben a Bizottság felkéri a
tagállamot, hogy egy bizonyos határidőn belül tegye meg
észrevételeit egy, a közösségi jog
alkalmazásával kapcsolatos konkrét problémáról. A
Bizottság nem vádol, hanem megadja a lehetőséget a
tagállamnak, hogy a feltételezett jogsértéssel kapcsolatban
magyarázatot adjon. A tagállamnak két hónapon belül
kell választ adnia. </p>
<p><b>2. Indokolással ellátott vélemény</b></p>
<p>Az indokolással ellátott vélemény a
felszólító levél alapján részletesen leírja
azokat a megfontolásokat, amelyekből kiindulva a Bizottság arra a
következtetésre jutott, hogy a kérdéses tagállam nem
felel meg egy vagy több, a Szerződésből vagy más
európai uniós jogszabályból eredő
kötelezettségének.  A tagállamnak két hónapon
belül kell választ adnia.</p>
<p><b>3. Határozathozatal a Bírósághoz
fordulásról</b></p>
<p>Amikor a Bizottság az Európai Közösségek
Bíróságához fordul, kezdetét veszi maga a per.</p>

