<H3>
<P><B>La Commissione intende autorizzare alcune clausole Visa e contestarne altre</B></H3>
<P><I><B>La Commissione europea intende adottare un atteggiamento favorevole nei confronti di alcune clausole del sistema di pagamento Visa International tramite carta, in particolare la cosiddetta clausola di "non discriminazione". Si tratter</B></I><I><B>à della prima decisione antitrust della Commissione in materia di carte di credito internazionali. Allo stesso tempo la Commissione ha inviato a Visa International una comunicazione di addebiti in relazione alla commissione interbancaria applicata, giacch</B></I><I><B>é tale commissione configura un accordo di prezzo collettivo restrittivo della concorrenza.</B></I>
<P>Al termine di un'indagine approfondita, la Commissione ritiene di poter adottare un atteggiamento favorevole nei confronti di alcune clausole del sistema Visa International di pagamento tramite carta, in relazione al quale le è stata richiesta un'attestazione negativa. Una di queste clausole è la cosiddetta clausola di non discriminazione, che vieta ai commercianti di addebitare spese ai clienti che effettuino pagamenti con la carta Visa. La Commissione pubblicherà tra breve una comunicazione sulla Gazzetta ufficiale delle Comunità europee per invitare i terzi interessati a presentarle eventuali osservazioni entro il termine di un mese, prima che adotti una decisione finale.
<P>Pur avendo in un primo tempo formulato obiezioni nei confronti di tale clausola, la Commissione ha ora concluso che la sua soppressione non aumenterebbe sostanzialmente la concorrenza. Essa è giunta a tale conclusione sulla base dei risultati emersi dalle indagini di mercato effettuate in Svezia e nei Paesi Bassi, dove la clausola di non discriminazione è stata soppressa in seguito all'intervento delle autorità nazionali responsabili della concorrenza.
<P>La Commissione intende inoltre adottare parere favorevole sulle modifiche apportate da Visa ai servizi transfrontalieri. Inizialmente le regole di Visa non permettevano alle banche ad essa aderenti di svolgere attività di emissione di carte all'estero né di acquisizione di operatori commerciali in altri Stati membri oppure permettevano tali attività in misura limitata. Tuttavia, Visa International ha ora notevolmente aumentato le possibilità di emissione di carte Visa e di acquisizione di commercianti su base transfrontaliera. In seguito alle ultime modifiche apportate nel maggio di quest'anno, Visa International consente l'emissione e l'acquisizione transfrontaliera senza obbligo di costituzione preliminare di un'affiliata o succursale nel paese interessato.
<P>A questo proposito si attende la decisione formale della Commissione prima della fine dell'anno.
<P>Tuttavia, la Commissione dubita che un'altra clausola Visa controversa, più precisamente quella della commissione interbancaria, possa essere accettata in base al diritto comunitario in materia di concorrenza. 
<P>La commissione interbancaria è pagata dalla banca del commerciante alla banca del titolare della carta per ogni transazione effettuata mediante carta. L'ammontare della commissione è stabilito da Visa International ed equivale ad un accordo tra le banche aderenti a Visa. Le banche che devono pagare la commissione interbancaria di fatto la ripercuotono sui loro clienti, i commercianti. La commissione interbancaria in media è pari a circa l'80% delle spese complessive addebitate al commerciante dalla sua banca ogni qualvolta accetta un pagamento mediante carta Visa.
<P>Eurocommerce, un organismo rappresentativo del commercio al dettaglio nell'Unione europea, ha formalmente denunciato alla Commissione le regole Visa sulla commissione interbancaria nonché quelle di altri sistemi di pagamento tramite carta.
<P>Nella comunicazione degli addebiti, che è stata ora inviata a Visa International, la Commissione afferma che la commissione interbancaria applicata alle operazioni internazionali equivale ad un accordo di prezzo collettivo che è restrittivo della concorrenza. Secondo la Commissione, Visa International finora non ha addotto alcun valido motivo che dimostri che la commissione interbancaria soddisfa cumulativamente le condizioni per beneficiare di un'esenzione in base alle regole CE antitrust, come il fatto che sarebbe indispensabile al funzionamento del sistema Visa di pagamento tramite carta. Come indicato anche da Eurocommerce, altri sistemi di pagamento tramite carta, tra cui ec-Karte in Germania, possono funzionare senza commissione interbancaria.
<P>La comunicazione degli addebiti è un passo preliminare nella procedura e non pregiudica l'esito finale dell'indagine. Visa è invitata a presentare osservazioni per iscritto e può anche chiedere un'audizione orale. La Commissione si augura di giungere ad una decisione finale sulla commissione interbancaria nel primo semestre del 2001.
<P>La Commissione deve trattare vari casi pendenti relativi ai sistemi di pagamento mediante carta che sollevano problemi analoghi. La decisione che la Commissione adotterà nel caso Visa International è quindi importante ai fini della soluzione degli altri casi.
<P>Mario Monti, commissario europeo responsabile della concorrenza ha dichiarato: "I consumatori devono essere liberi di utilizzare le carte di pagamento per effettuare i loro acquisti. Ma i commercianti non dovrebbero di fatto essere costretti dalle società che emettono le carte e dalle banche a sobbarcarsi l'onere per le operazioni effettuate tramite carta che, ovviamente, comportano un costo. In particolare, a questo riguardo, la Commissione dubita della necessità della commissione interbancaria imposta da Visa per ciascuna operazione effettuata tramite carta, commissione che in pratica viene trasferita sui commercianti, ed ha invitato Visa ad esprimersi al riguardo".
<P><B>Informazioni supplementari</B>
<P>Il caso Visa attualmente esaminato dalla Commissione europea è diverso e distinto da un caso pendente presso il Dipartimento della giustizia degli Stati Uniti nei confronti di Visa e MasterCard International, vertente sul fatto che Visa e MasterCard appartengono alle stesse banche nonché sulle clausole che impediscono alle banche aderenti di emettere carte concorrenti, come Discovery e American Express - la cosiddetta clausola di esclusiva. Verso la metà degli anni '90 il consiglio di amministrazione europeo di Visa aveva preso in considerazione la possibilità di introdurre un'analoga clausola di esclusiva in Europa, ma ha ritirato il progetto dopo che il commissario all'epoca responsabile per la concorrenza aveva avvertito pubblicamente che la proposta di Visa non poteva essere accettata. (cfr. IP/96/585)
