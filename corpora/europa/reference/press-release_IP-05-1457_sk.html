<h1>
<a name="Heading4"></a><b>Prísne opatrenia na zaručenie
bezpečnosti námornej dopravy</b></h1>
<p><b><i>Po nehodách tankerov ERIKA a PRESTIGE Európska únia
ihneď reagovala a vytvorila „obranné“ nástroje
s cieľom chrániť Európu pred nebezpečenstvom
nehôd a znečistenia. Teraz chce Komisia prostredníctvom
tretieho balíčka opatrení pre námornú
bezpečnosť navrhnúť aktívnejšiu politiku, ktorej
cieľom je vytvoriť trvalo udržateľným spôsobom
podmienky zdravej hospodárskej súťaže pre
prevádzkovateľov, ktorí dodržiavajú
medzinárodné pravidlá.</i></b></p>
<p><i>„Kvalita námorných služieb poskytovaných
prevádzkovateľmi predstavuje podstatnú zložku
konkurencieschopnosti odvetvia a v tomto kontexte je prvoradá
schopnosť poskytovať bezpečnejšie služby
ohľaduplnejšie k životnému prostrediu,“</i>
vyhlásil podpredseda Európskej komisie Jacques Barrot.<i>
„Kvalita námornej dopravy sa dosahuje aj prísnejšími
prostriedkami voči zlým hráčom, ktorí
porušujú pravidlá hospodárskej súťaže,
i zachovávaním výkonných námorných
orgánov a klasifikačných
spoločností.“</i></p>
<p>Tretí balíček opatrení pre námornú
bezpečnosť obsahuje sedem návrhov, ktoré sa zameriavajú
na dva hlavné aspekty:</p>
<p><b>1. <u>Posilnená prevencia nehôd a znečistenia</u></b></p>
<p>V novom kontexte, keď sa po rozšírení Európy na
25 členských štátov stala z Európskej únie
významná námorná veľmoc, je cieľom prvého
návrhu Komisie <b>posilniť podmienky udeľovania európskych
vlajok</b>.<b> </b>Cieľom Komisie je požadovať od
členských štátov, aby účinne kontrolovali
dodržiavanie medzinárodných noriem v prípade lodí,
ktoré plávajú pod ich vlajkou, a aby mali na tento
účel námorný úrad, ktorý prísne
uplatňuje kritériá kvality. Toto prevzatie zodpovednosti je
predohrou k budúcemu vytvoreniu európskej vlajky.</p>
<p>Ďalšie dva návrhy majú za cieľ posilnenie
platných právnych predpisov o <b>klasifikačných
spoločnostiach</b> a <b>prístavnej štátnej
kontrole</b>. Preto sa tieto dva nástroje prepracujú, aby bolo
k dispozícii jednotné znenie, ktoré je jasnejšie
a zrozumiteľnejšie. </p>
<ul>
<li>K zlepšeniu kvality práce <b>klasifikačných
spoločností</b> prispieva vytvorenie nezávislého
systému na kontrolu kvality, ako aj zavedenie lepšie
odstupňovaných a úmernejších finančných
postihov. </li>
<li>V oblasti <b>prístavnej štátnej kontroly </b>sa
súčasný režim pritvrdí voči lodiam, ktoré
nespĺňajú normy, najmä posilnením režimu
zákazu. Napokon sa v návrhu zavádzajú zásady
hĺbkovej reformy, ktorej cieľom je nahradiť
súčasný režim (v rámci ktorého
členský štát kontroluje 25 % lodí, ktoré sa
zastavia v jeho prístavoch) cieľom Spoločenstva, ktorým
je 100 % kontrolovaných lodí, vzhľadom na potrebu
uľahčiť bremeno kontrol na kvalitných lodiach.
</li></ul><p>Napokon Komisia navrhuje zmeniť a doplniť smernicu
o <b>sledovaní premávky</b>. Medzi sledované ciele
patrí zlepšenie právneho rámca týkajúceho sa
miest, kam sa môže uchýliť loď v núdzi.
Povinnosť určiť nezávislý orgán a zistenie
vopred všetkých potenciálnych miest, kam sa môže
loď uchýliť, zlepší účinnosť
a rýchlosť rozhodovania pri námorných nehodách.
Komisia okrem toho navrhuje rozšíriť vybavenie rybárskych
lodí o systém automatickej identifikácie
a lokalizácie (AIS) s cieľom znížiť riziko
zrážky alebo kolízie lodí.</p>
<p><b>2. <u>Riešenie následkov nehôd</u></b></p>
<p>Kvalita noriem námornej bezpečnosti závisí od schopnosti
analyzovať príčiny nehôd a vyvodiť z nich
ponaučenia. Cieľom nového návrhu smernice je vytvoriť
zosúladený európsky rámec pre <b>vedenie vyšetrovania
po nehodách</b> a posilniť nezávislosť
vyšetrovacích subjektov.</p>
<p><a name="_Hlt120078166"></a><a name="_Hlt120078167"></a>Cieľom
posledných dvoch návrhov v balíčku je napokon
zlepšiť kvalitu celkového rámca <b>zodpovednosti
a nápravy škôd v prípade nehôd</b>. Ide
o začlenenie ustanovení Aténskeho dohovoru (2002) do
európskeho práva s cieľom zovšeobecniť
ochranný režim zriadený týmto dohovorom na
všetkých cestujúcich na lodiach v Únii vrátane
námornej premávky v rámci Európy
a vnútrozemskej vodnej dopravy. Ide tiež o to, aby vlastníci
lodí prevzali väčšiu zodpovednosť a aby mali
povinnosť uzatvoriť poistenie či poskytli inú
finančnú záruku týkajúcu sa škôd
spôsobených tretím osobám, vzťahujúcu sa aj na
náklady na repatriáciu námorníkov v prípade,
že ich vlastník lode zanechá bez finančných
prostriedkov a nezabezpečí im náležitú
starostlivosť.<br>Podrobnejšie informácie o obsahu tretieho
balíčka opatrení pre námornú bezpečnosť sa
nachádzajú v prílohe. Texty tretieho balíčka
sú k dispozícii na internetovej stránke generálneho
riaditeľstva pre energetiku a dopravu na tejto adrese:</p>
<p><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

