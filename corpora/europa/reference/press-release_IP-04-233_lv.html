<h1>
<a name="Heading4"></a><b>Komisija gatava sagaidīt jaunos
komisārus
1. maijā</b><br><a name="Heading5"></a><b></b><b><i>Eiropas
Komisija šodien vienojās par nepieciešamajiem pasākumiem,
lai nodrošinātu 10 jaunu komisāru sekmīgu integrāciju
kolēģijā no 1. maija. Jauno dalībvalstu komisāri
būs pilntiesīgi esošo komisāru kolēģi un
pilnībā piedalīsies lēmumu pieņemšanā.
Pagaidām jaunpienācējiem nav konkrēta amata, un viņi
strādās kopā ar kādu no esošajiem komisāriem, lai
vieglāk iejustos Komisijā. Katram jaunajam komisāram
paredzēts savs kabinets. Priekšsēdētājs R. Prodi
plāno uzaicināt nominētos kandidātus uz neformālu
tikšanos Briselē 16. martā.</i></b></h1>
<p>„Ar prieku gaidām kolēģus no jaunajām
dalībvalstīm. Kandidāti ir pieredzējuši
profesionāļi, un es esmu pārliecināts, ka viņi
aktīvi un pozitīvi piedalīsies Komisijas darbā. Jaunie
komisāri un ES ierēdņi no jaunajām dalībvalstīm
bagātinās ES pārvaldi,” teica Komisijas
priekšsēdētājs Romano Prodi.   </p>
<p>Tā kā jaunajiem komisāriem ir pagaidu un īstermiņa
mandāti, viņiem netiks piešķirta atsevišķa
atbildības joma. Viņi strādās kā esošo
kolēģijas biedru partneri.  </p>
<p>Jauno komisāru kabineti cieši sadarbosies ar tā komisāra
kabinetu, kurš no 1. maija līdz 31. oktobrim
nozīmēts kā partneris. Kabinetos strādās trīs A
līmeņa amatpersonas, tai skaitā kabineta vadītājs (A2)
vai kabineta vadītāja vietnieks (A3). Vismaz vienai A līmeņa
amatpersonai jābūt jau esošam Komisijas ierēdnim, un vismaz
vienai – tādas dalībvalsts pilsonim, kas nav komisāru
izvirzījusī valsts.</p>
<p>Jaunajiem komisāriem tiek nozīmēti šādi
partnerkolēģi.  Priekšsēdētājam ir tiesības
šo sadalījumu vajadzības gadījumā
mainīt.<br><b>Marks Kiprianu</b> [<i>Markos Kyprianou</i>]<b> </b>(Kipra)
– Mihaēla Šrejere [<i>Michaele Schreyer</i>]
(budžets)<br><b>Sīms Kallass </b>[<i>Siim Kallas</i>] (Igaunija)
– Pedro Solvess [<i>Pedro Solbes</i>] (ekonomikas un monetārie
jautājumi)<br><b>Pēters Balāžs </b>[<i>Péter
Balázs</i>] (Ungārija) – Mišels Barnjē [<i>Michel
Barnier</i>] (reģionālā politika un institucionālā
reforma)<br><b>Sandra Kalniete</b> (Latvija)  –  Francs Fišlers
[<i>Franz Fischler</i>] (lauksaimniecība, zivsaimniecība un lauku
attīstība)<br><b>Daļa Grībauskaite</b> [<i>Dalia
Grybauskaite</i>] (Lietuva) – Vivjena Redinga [<i>Viviane</i>
<i>Reding</i>] (izglītība un kultūra)<br><b>Džo Borgs
</b>[<i>Joe Borg</i>] (Malta) – Pouls Nīlsens [<i>Poul Nielson</i>]
(attīstība un humanitārā palīdzība)<br><b>Danuta
Hībnere</b> [<i>Danuta Hübner</i>] (Polija) – Paskāls
Lamī [<i>Pascal Lamy</i>] (tirdzniecība)<br><b>Jans Figels</b> [<i>Jan
Figel</i>] (Slovākija) – Erki Līkanens [<i>Erkki Liikanen</i>]
(uzņēmējdarbība un informācijas
sabiedrība)<br><b>Janezs Potočniks</b> [<i>Janez Potocnik</i>]
(Slovēnija) – Ginters Ferhoigens [<i>Günter Verheugen</i>]
(paplašināšanās)</p>
<p><b>Milošs Kužvarts</b> [<i>Milos Kuzvart</i>] (Čehija) –
Deivids Bērns [<i>David Byrne</i>] (veselības un
patērētāju interešu aizsardzība)</p>

