<h1>
<a name="Heading4"></a><b>Hospodářská
soutěž:</b><b> nová pravidla prodeje automobilů
přinášejí prodejcům větší volnost
v rámci celé EU</b></h1>
<p><b><i>Od 1. října 2005 se na takzvané
„ujednání o místě prodeje“ sjednaná ve
smlouvách mezi výrobci automobilů a jejich prodejci nebude
uplatňovat automatická („bloková“) výjimka ze
zákazu restriktivních obchodních praktik stanoveného
Smlouvou o ES (článek 81). Výjimka vyplývá
z nařízení Evropské komise 1400/2002 o blokové
výjimce pro prodej automobilů. Cílem těchto ustanovení
bylo zamezit prodejcům zřizovat prodejny mimo území
definované výrobci automobilů, a to včetně jiných
členských států EU. Velká část
výrobců automobilů a jejich prodejců již však ze
smluv tato ujednání odstranila. Změna prodejcům
umožňuje rozšířenější soutěž,
usnadňuje cenovou konkurenci a posiluje inovace v prodeji
automobilů. Změna týkající se ujednání o
místě prodeje představuje závěrečnou
část reformy Komise v oblasti pravidel hospodářské
soutěže pro prodej automobilů, a tedy zbývající
část reformy, jež vstoupila v platnost 1. října
2002 (viz <a
href="/rapid/pressReleasesAction.do?reference=IP/02/1073&format=HTML&aged=1&language=EN&guiLanguage=en">IP/02/1073</a>).
Tři roky, které uplynuly do doby, kdy se na „ujednání
o místě prodeje“ nebude uplatňovat bloková
výjimka, měly poskytnout výrobcům automobilů a jejich
prodejcům čas se přizpůsobit. </i></b></p>
<p>Komisařka pro hospodářskou soutěž Neelie Kroes
uvedla: „Toto opatření je určeno k dalšímu
posílení hospodářské soutěže v prodeji
automobilů. Jsem potěšena, že velká část
výrobců automobilů již odstranila ujednání o
místě prodeje z dohod uzavřených s prodejci.“</p>
<p>Nová pravidla se týkají osobních automobilů a
lehkých užitkových vozů. Jakmile budou ujednání o
místě prodeje odstraněna ze smluv uzavřených
s výrobci automobilů, mohou prodejci vykonávat svou
činnost mimo domovské území,
i přeshraničně. Znamená to, že prodejci mohou
zakládat prodejny kdekoli spatřují obchodní
příležitost, například v oblastech, kde je jejich
značka nedostatečně zastoupená nebo v zemích, kde
jsou vyšší ceny. Tato změna rovněž usnadňuje
inovativní způsoby prodeje automobilů, jakými jsou
například prodejny nabízející více značek.
Spotřebitelé tak budou mít lepší výběr mezi
prodejci.</p>
<p>Nařízení rovněž umožňuje
výrobcům automobilů, aby po prodejcích požadovali
splnění stanovených standardů kvality, a
spotřebitelům tak zajistili kvalitní prodejní systém.
Stanovením požadavku, aby nově otvírané prodejny
vozů splňovaly standardy kvality použitelné na prodejce v
oblasti, kde má být prodejna otevřena,
a předběžnou kontrolou jejich dodržování se
mohou výrobci vyhnout nebezpečí nepoctivého
parazitování na investicích a reklamním úsilí
stávajících prodejců. Nařízení
výslovně uznává účinnost systémů
výběrového prodeje, které se zaměřují na
posílení investic ze strany prodejců na propagaci značky v
místní oblasti. </p>
<p>Nově otvírané prodejny vozů pravděpodobně
nezvýší transakční a logistické náklady
výrobců, protože platné smlouvy s prodejcem budou
nadále určovat, kam má výrobce doručit automobily
objednané prodejcem. Znamená to, že pokud prodejce otevře
další prodejnu v jiném členském státě, nebude
potřebovat další smlouvu s místním dovozcem, i
když výrobce pochopitelně může místnímu
dovozci svěřit úkoly, jakými je například kontrola
dodržování kvalitativních kritérií. Podmínky
nákupu a cíle prodeje zůstanou totožné
s těmi, které se používají pro původní
zařízení prodejce.</p>
<p>Do 30. září 2005 jsou výrobci automobilů a jejich
prodejci povinni odstranit ujednání o místě prodeje ze
vzájemných smluv, aby byla plně zajištěna
právní jistota vyplývající
z nařízení o blokové výjimce. Pro
automobilový průmysl se to jeví jako optimální
řešení.</p>
<p>Výrobci automobilů a jejich prodejci, kteří si i po 30.
září 2005 ponechají v platnosti ujednání o
místě prodeje, mohou čelit vyšetřování ze
strany Komise, vnitrostátních orgánů pro
hospodářskou soutěž nebo řízení před
vnitrostátními soudy na základě pravidel Smlouvy o ES o
restriktivních obchodních praktikách (článek 81).
Nařízení nepovažuje ujednání o místě
prodeje za zřejmé „omezení v pravém slova
smyslu“, ale je na podnicích, aby v jednotlivých
případech prokázaly, že ujednání
o místě prodeje splňuje všechny podmínky
nutné k odůvodnění výjimky podle čl. 81 odst.
3 Smlouvy o ES, a zejména aby doložily, že zásadní
výhody převažují restriktivní účinky
ujednání o místě prodeje.</p>

