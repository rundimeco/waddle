<h1>
<a name="Heading4"></a><b>Telekomunikácie: Komisia otvára
nové kolo konaní o porušení Zmluvy, vidí však
aj pozitívne výsledky predchádzajúcich
kôl</b></h1>
<p><b><i>V ďalšom kole konaní o porušení Zmluvy,
ktoré sa týkajú telekomunikačných predpisov EÚ, sa
Európska komisia v prípade Švédska a Poľska
rozhodla obrátiť na Európsky súdny dvor, lebo
neimplementovali predpisy EÚ v oblasti elektronických
komunikácií. V dvanástich prípadoch z
predchádzajúcich konaní o porušení, Komisia
zaslala odôvodnené stanoviská (druhý krok v rámci
konania o porušení podľa článku 226 Zmluvy o ES)
Českej republike (2), Francúzsku, Grécku, Lotyšsku, Malte,
Poľsku (2), Slovensku, Nemecku, Fínsku a Spojenému
kráľovstvu. Tieto štáty majú v súčasnosti dva
mesiace na odpoveď. Ak nebudú v súlade
s telekomunikačnými predpismi EÚ, mohlo by sa proti nim
začať konanie pred Európskym súdnym dvorom. Komisia
taktiež zaslala oficiálne písomné upozornenia (prvý
krok v rámci konania o porušení Zmluvy –
v prípade nesplnenia povinnosti členským štátom)
Spojenému kráľovstvu, Portugalsku, Cypru, Českej republike a
Litve. Európska komisia súčasne uzatvára 9 prípadov
z predchádzajúcich kôl konaní, keďže
členské štáty, ktorých sa prípady
týkajú, medzitým zabezpečili účinnú
implementáciu právneho rámca EÚ v oblasti
elektronických komunikácií. </i></b></p>
<p>„<i>Implementácia predpisov EÚ v oblasti
elektronických komunikácií je nevyhnutná pre
zabezpečenie hospodárskej súťaže a poskytovanie
lepších služieb. Je poľutovaniahodné, že od vstupu
nových predpisov do účinnosti v júli 2003 bola Komisia
nútená začať celkovo viac ako 50 konaní o
porušení, aby napravila nedostatky v implementácii“,
povedala komisárka pre informačnú spoločnosť a
médiá Viviane Redingová</i>. <i>„Teší ma
však, že naše úsilie vykazuje v mnohých
členských štátoch pozitívne výsledky a že
dnes môžeme uzavrieť celú sériu konaní.
Odporúčam všetkým členským štátom, proti
ktorým ešte prebiehajú konania o porušení, aby si svoju
povinnosť splnili čo možno najskôr, lebo ďalšie
odkladanie by mohlo vážne ohroziť rast a pracovné miesta v
tomto kľúčovom sektore európskej ekonomiky.“</i></p>
<p>Komisia sa rozhodla obrátiť na Európsky súdny dvor v
prípadoch proti <b>Poľsku</b> za nezabezpečenie účinnej
dostupnosti prenosnosti čísla a proti <b>Švédsku</b> za
nezachovanie predpisov týkajúcich sa ochrany trhu
z predchádzajúceho právneho rámca, pokým
nebudú ukončené trhové analýzy. V oboch prípadoch
však Komisia očakáva, že členské štáty
vykonajú sľúbenú nápravu skôr, ako Komisia
prípady oficiálne predloží Súdnemu dvoru. </p>
<p>Komisia zaslala taktiež odôvodnené stanoviská
<b>Českej republike, Francúzsku, Grécku, Lotyšsku, Malte,
Poľsku</b> a <b>Slovensku</b> pre nezabezpečenie úplnej
služby týkajúcej sa účastníckych čísel.
Viac odôvodnených stanovísk bolo tiež zaslaných
<b>Českej republike</b> za nezabezpečenie prenosnosti čísla
a <b>Nemecku, Fínsku a Poľsku</b>, pretože ich
vnútroštátna legislatíva neposkytuje ich
vnútroštátnym telekomunikačným regulačným
orgánom dostatočné právomoci. </p>
<p>V súčasnom kole Komisia tiež zaslala oficiálne
písomné oznámenia <b>Cypru, Portugalsku a Spojenému
kráľovstvu</b> pre nezabezpečenie úplnej služby
týkajúcej sa účastníckych čísiel
a <b>Litve</b>, ktorá nezabezpečila prenosnosť
čísla a <b>Českej republike</b> pre nedostatočnú
ochranu užívateľov proti „nežiadúcej
pošte“ (spam).</p>
<p>Komisia v tom istom čase, po nápravných opatreniach
vykonaných v príslušných štátoch vrátane
zmien a doplnení v ich vnútroštátnej legislatíve,
uzavrela 9 konaní. Tri prípady boli uzavreté po
oznámení Francúzska o opatreniach, ktorými transponuje
predpisy EÚ do vnútroštátneho práva a ďalšie
dva po transpozícii vykonanej Španielskom. Ďalšie
prípady boli uzavreté po uverejnení referenčnej ponuky na
prístup k účastníckemu vedeniu (umožňuje
iným operátorom sprístupnenie účastníckeho vedenia
monopolnej spoločnosti na účely poskytovania
telekomunikačných služieb zákazníkom) na <b>Malte</b>,
úplné poskytnutie jednotného európskeho tiesňového
čísla 112 v <b>Poľsku</b> a uverejnenie úplného
zoznamu odberateľov služieb v <b>Litve</b>. Znamená to, že
ponuky na prístup k účastníckemu vedeniu
a tiesňové číslo 112 sú k dispozícii vo
všetkých členských štátoch.</p>
<p>Komisia tiež zaregistrovala, že <b>Rakúsko</b> zmenilo a
doplnilo vnútroštátnu legislatívu s cieľom byť v
súlade s právnym rámcom v oblasti elektronických
komunikácií, najmä zaistiť bezpečnostné opatrenia
proti nežiadúcej pošte (spam).<br>Podrobný prehľad
stavu konaní o porušení je k dispozícii na internetovej
stránke pre implementáciu a presadzovanie práva GR pre
informačnú spoločnosť a médiá: </p>
<p><a
href="http://ec.europa.eu/information_society/policy/ecomm/implementation_enforcement/index_en.htm">http://ec.europa.eu/information_society/policy/ecomm/implementation_enforcement/index_en.htm</a></p>
<p>Pozri tiež <a
href="/rapid/pressReleasesAction.do?reference=MEMO/05/478&format=HTML&aged=0&language=EN&guiLanguage=fr">MEMO/05/478</a></p>

