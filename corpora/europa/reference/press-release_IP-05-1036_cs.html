<h1>
<a name="Heading4"></a><b>V </b><b>restrukturalizaci
českého a polského ocelářství je
zapotřebí dalšího úsilí</b></h1>
<p><b><i>Navzdory výjimečně příznivým
podmínkám na trhu oceli nedosahují některé
ocelářské společnosti v České republice
a v Polsku předpokládaných výsledků. Komise
ve své druhé monitorovací zprávě od
rozšíření, která se týká
ocelářského průmyslu v těchto dvou zemích,
upozorňuje na nebezpečí v případě, že by
tyto společnosti koncem určeného restrukturalizačního
období v prosinci 2006 nedosáhly životaschopnosti. Situaci
způsobila na sebe navazující zpoždění
restrukturalizačního procesu, zejména ve vztahu
k investičním programům; tyto programy je třeba
posílit a rovněž je zapotřebí nadále usilovat
o snížení nákladů. </i></b></p>
<p>Vzhledem k tomu, že před přistoupením k EU
v květnu 2004 mnoho společností nedosáhlo
životaschopnosti, byla mezi EU a Českou republikou a Polskem
dojednána přechodná období umožňující
poskytnout státní podporu konkrétním společnostem
v rámci určitých závazků jak pro vlády, tak
pro jednotlivé společnosti. Od té doby Komise sleduje
restrukturalizační úsilí
v příslušných zemích a vydala též
doporučení pro oblasti, kde byla zjištěna
zpoždění.</p>
<p>Oživení světového hospodářství v roce
2003 a silný hospodářský růst v roce 2004
měly příznivý dopad na poptávku po oceli a obchod
s ní. Poptávka po hotových ocelářských
výrobcích v EU v roce 2004 značně vzrostla,
a to o 7 %, ve srovnání s 1,5 % v roce
2003. Vzestupnou tendenci měly i ceny za ocel. Většina
českých a polských ocelářských
společností využila jak růstu vývozu, tak
zvýšeného prodeje na domácím trhu. To mělo
příznivý vliv na výsledky společností,
u některých však ani tato situace není
dostatečným stimulem pro to, aby koncem roku 2006 dosáhly
životaschopnosti. Dále se očekává, že na
české ocelářství bude mít
v nadcházejících měsících
příznivý vliv oznámené dokončení
privatizačního procesu. V jeho rámci dojde
k poslední privatizaci v uvedených dvou zemích. </p>
<p>Vyšší příjmy však částečně
vyvážil značný nárůst cen surovin, dopravy
a energie. V roce 2005 se očekává nižší
nárůst poptávky po oceli a stabilizace cen. Komise proto
doporučuje, aby se hlavní důraz kladl na investice
zaměřené na zvyšování příjmů
prostřednictvím prodeje produktů s vyšší
přidanou hodnotou, přičemž je zapotřebí
pokračovat v úsilí ke snížení
nákladů a zlepšení výnosů. Dotyčné
orgány se dále vyzývají, aby úspěšně
završily nedokončenou privatizaci.</p>
<p>Vzhledem k tomu, že do konce přechodného období
(31. prosince 2006) zbývá již jen
18 měsíců, doporučení Komise společnostem
a orgánům mají zásadní důležitost.
Komise zdůrazňuje, že pokud se určité společnosti
nepodaří obnovit životaschopnost do konce
restrukturalizačního období, nelze vyloučit možnost
navrácení podpory. <br>Zpráva je k dispozici na
internetové adrese: </p>
<p><a
href="http://ec.europa.eu/enterprise/steel/index.htm">http://ec.europa.eu/enterprise/steel/index.htm</a></p>

