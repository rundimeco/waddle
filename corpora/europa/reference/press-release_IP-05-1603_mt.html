<h1>
<a name="Heading7"></a><b>il-Kummissarju Wallström
tiċċelebra l-100 000 mistoqsija lill- EUROPE DIRECT
fl-2005</b></h1>
<p><b><i>Illum, il-Viċi President tal-Kummissjoni Ewropea Margot
Wallström ħabbret li  l-EUROPE DIRECT, is-servizz ta’
informazzjoni tal-Kummissjoni Ewropea għaċ-ċittadini Ewropej,
irċieva l-100 000 mistoqsija fl-2005 – riżultat rekord.
Il-mistoqsija saret mis-Sinjura Malgorzata Jagóra, ċittadina Pollakka
li ċemplet lill-EUROPE DIRECT b’mistoqsija dwar id-dazju fuq
l-importazzjoni ta’ għamara/il-Moviment Ħieles ta’
Oġġetti. Fil-bidu ta’ dan ix-xahar, il-Kummissjoni Ewropea
nidiet ukoll kampanja ta’ riklamar fuq barra madwar l-Ewropa
kollha<sup><a name="fnB1" href="#fn1">[1]</a></sup> biex tippromovi l-EUROPE
DIRECT lill-pubbliku ġenerali.</i></b></p>
<p>Il-Viċi President Wallström qalet: “<i>L-Ewropa għandha
tagħmel kuntatt b’mod urġenti maċ-ċittadini
tagħha sabiex tibni fehim akbar tar-rwol essenzjali li għandha
l-Unjoni Ewropea fil-ħajja taċ-ċittadini Ewropej. Qatt qabel ma
saru tant mistoqsijiet dwar l-UE, filwaqt li fl-istess ħin qatt qabel ma
kien hemm tant bżonn ta’ l-UE. Huwa għalhekk ta’ l-akbar
importanza li l-Kummissjoni titratta l-isfida li tikkomunika
maċ-ċittadini tagħha b’mod li huma jistgħu jifhmu u li
huwa rilevanti għalihom</i>.” </p>
<p>Hi żiedet tgħid: “<i>Is-servizz ta’ l-EUROPE DIRECT, li
jgħin liċ-ċittadini Ewropej biex isibu risposti għal
mistoqsijiet li huma jistgħu jkollhom dwar l-UE, huwa wieħed
mill-inizjattivi eżistenti tal-Kummissjoni li jidħol sew fil-Pjan D,
li jimmira li jqarreb lill-UE maċ-ċittadini tagħha billi jibda
djalogu u diskussjoni dwar kwistjonijiet relatati ma’ l-UE</i>.”</p>
<p><b>X’inhu EUROPE DIRECT?</b></p>
<p>EUROPE DIRECT tnieda fl-1998. Is-servizz beda jaħdem fl-UE-15 fis-sena
2000. Fl-1 ta’ Mejju 2004, in-numru tat-telefon uniku <b>00800 6 7 8 9 10
11</b> sar ukoll aċċessibbli għaċ-ċittadini fl-UE-10.
Fl-2005 in-numru ta’ mistoqsijiet lis-servizz laħaq livell ogħla
minn qatt qabel. Il-mistoqsijiet telgħu għal 12 000 kull xahar
fiż-żmien tar-referenda dwar il-Kostituzzjoni fi Franza u fl-Olanda
f’Mejju u f’Ġunju. </p>
<p>Is-servizz issa laqa’ l-100 000 utent tiegħu, biex b’hekk
qabeż bil-kbir in-numru totali ta’ 80 000 li kien intlaħaq
fl-2004.  </p>
<p>Il-100 000 utent, is-Sinjura Malgorzata Jagóra, ġiet mistiedna
żżur iċ-ċentru ta’ l-informazzjoni fi Brussell fejn
hija ser tiltaqa’ mal-Viċi President Margot Wallström. Matul
iż-żjara tagħha fiċ-ċentru, is-Sinjura Wallström
ser tieħu wkoll l-opportunità biex tirringrazzja lill-40 aġent
tal-komunikazzjoni multilingwali li jaħdmu hemmhekk għall-isforzi
tagħhom biex iwieġbu l-mistoqsijiet taċ-ċittadini fl-20
lingwa uffiċjali ta’ l-UE u tfaħħar il-kwalità
tal-ħidma tagħhom.</p>
<p>Servej riċenti dwar is-Sodisfazzjon ta’ l-Utenti li sar minn
assessur indipendenti wera li l-utenti semmew bħala vantaġġ
prinċipali tas-servizz il-fatt li wieħed jista’ jsaqsi
mistoqsijiet dwar varjetà kbira ta’ suġġetti fuq l-UE, li
l-mistoqsijiet jitwieġbu b’mod immedjat u kompetenti u li s-servizz
huwa faċilment aċċessibbli (“L-UE hija biss telefonata
’l bogħod”). L-utenti taw ukoll importanza kbira lill-mod
personalizzat li bih jitwieġbu l-mistoqsijiet tagħhom. Fuq kollox,
it-telefon intagħżel bħala l-mod preferut biex wieħed
jikkuntattja l-EUROPE DIRECT, minħabba li huwa mezz interattiv u
l-possibilità li jkun stabbilit il-kuntatt uman, kif ukoll il-fatt li dan
il-mezz jipprovdi risposti immedjati għal mistoqsijiet urġenti.
Is-servej wera li madwar 95% tat-tweġibiet li saru bl-email jingħataw
fi żmien 3 ijiem. (Mistoqsijiet aktar kumplessi jiġu ttrattati mid-DG
STAMPA jew minn servizzi speċjalizzati u jitwieġbu fi żmien 10
ijiem) u li s-Servizz ta’ Għajnuna bl-Internet ta’ EUROPE
DIRECT kien preferut minn persuni li riedu servizz interattiv u risposta
immedjata u li kellhom aċċess regolari għall-internet. </p>
<p><b>Suġġetti popolari </b></p>
<p>Fl-2005, numru sinifikanti ta’ mistoqsijiet kien relatat
mal-Kostituzzjoni ta’ l-UE. Ukoll, ir-Regolament tad-Drittijiet
tal-Passiġġieri ta’ l-UE, li jagħti informazzjoni, fost
affarijiet oħra, dwar id-drittijiet ta’ kumpens
lill-passiġġieri f’każ ta’ dewmien jew
f’każ li jitħassru titjiriet fl-Ewropa, kien
‘suġġett jaħraq’.   Is-servizz irċieva wkoll
numru kbir ta’ mistoqsijiet relatati ma’ tkabbir fil-futur. Dawk li
ċemplu kienu interessati kemm fiż-żmien kif ukoll
fil-proċessi relatati mad-dħul possibbli tat-Turkija fl-UE. Aktar
reċentement, is-servizz irċieva mistoqsijiet dwar l-embargo
kummerċjali għal oġġetti impurtati miċ-Ċina kif
ukoll dwar l-influwenza Avjarja, kif ukoll mistoqsijiet dwar rapporti fix-xandir
fuq kwistjonijiet bħall-politika relatata mal-benesseri ta’
l-annimali minn pajjiżi bħall-Ġermanja u Franza rispettivament.
</p>
<p><b>Karatteristiċi ta’ min iċempel</b></p>
<p>Il-karatteristiċi ta’ l-utenti tas-servizz EUROPE DIRECT ivarjaw
minn studenti li qiegħdin jippreparaw esejs, intraprendituri li jmexxu
intrapriżi ta’ daqs żgħir jew medju li jistaqsu kif
jistgħu jirċievu fondi biex jibdew jew ikabbru l-kumpaniji
tagħhom, professjonisti li jixtiequ parir fuq direttivi ta’ l-UE u
pensjonanti li jixtiequ jsiru jafu kif jistgħu jgawdu ż-żmien
ta’ l-irtirar tagħhom f’pajjiż ta’ l-UE li mhux dak
li fih jgħixu huma. </p>
<p>Fil-jum li fih EUROPE DIRECT irċieva l-100 000 mistoqsija tiegħu
għall-2005, is-servizz kien ukoll ikkuntattjat minn mara mir-Renju Unit li
xtaqet tipparteċipa fil-programm ta’ Ġemellaġġ
tal-Villaġġi ta’ l-UE; persuna mil-Latvja li tgħix
fl-Italja li xtaqet tkun taf aktar dwar id-drittijiet tagħha bħala
residenti fl-Italja; għalliema minn Franza li talbet informazzjoni dwar
l-UE li din setgħet tuża fil-klassi tagħha, kif ukoll raġel
mill-Ġermanja li għandu bżonn informazzjoni biex huwa u l-familja
tiegħu jmorru jgħixu fir-Renju Unit.</p>
<p><b>Informazzjoni ġenerali</b></p>
<p>Il-ħinijiet tal-ftuħ tas-servizz huma mit-Tnejn
sal-Ġimgħa bejn id-9.00 u s-18.30 CET. F’ħinijiet
oħra, l-utenti jistgħu jħallu messaġġ fuq is-sistema
tal-voicemail ta’ EUROPE DIRECT. Is-servizz joffri:</p>
<p>•	<i>Numru tat-telefon bla ħlas</i>* uniku (00 800 6 7 8 9 10 11)
li jista’ jintlaħaq minn kwalunkwe post fil-25 Stat Membru.</p>
<p>•	<i>Numru tat-telefon normali </i>(+32 2 299 96 96) li wieħed
jista’ jċempel fuqu minn kwalunkwe post fid-dinja (japplikaw rati
standard tat-telefon lokali). <br>•	<i>Servizz ta’ email mis-sit
ta’ l-internet</i> </p>
<p><a
href="http://ec.europa.eu/europedirect/">http://ec.europa.eu/europedirect/</a></p>
<p>•	<i>Servizz ta’ Għajnuna bl-Internet</i> permezz ta’
l-istess sit ta’ l-internet <a
href="http://ec.europa.eu/europedirect/">http://ec.europa.eu/europedirect/</a></p>
<hr><p><sup><b><a name="fn1" href="#fnB1">[1]</a></b></sup> Ritratti tal-kampanja
tar-reklamar fil-Belġju jinstabu fuq: <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


