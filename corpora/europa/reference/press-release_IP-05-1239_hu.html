<h1>
<a name="Heading4"></a><b>Az utazók életmentése: A
Bizottság sürgeti a tagállamokat, hogy javítsák a
112-es segélyhívásokra adott válaszadási
képességüket</b></h1>
<p><b><i>Az Európai Bizottság ma felszólította a
tagállamokat, hogy javítsák a 112-es hívásokra adott
válaszadási képességüket. Az egységes európai
segélyhívó telefonszám már bármely, akár
vezetékes, akár mobiltelefon-készülékről
hívható az EU mind a 25 tagállamában, de a gyakorlatban a
112-es szám nem működik olyan jól, mint ahogyan
működnie kellene. Néhány országban nem gondoskodtak a
szükséges forrásokról a hívások
kötelezően előírt nyelveken történő
fogadására, máshol nem rendelkeznek a megfelelő
technológiával a mobilhívások földrajzi
behatárolására, számos országban pedig az emberek nem
is tudják, hogy a szolgáltatás egyáltalán létezik.
A tagállamoknak sürgősen további forrásokat kell
fordítaniuk a logisztikai és nyelvi akadályok
leküzdésére, majd az eddigiekhez képest eredményesebb
tájékoztatást kell nyújtaniuk a számról a
polgárok számára. </i></b></p>
<p>Viviane Reding információs társadalomért és
médiáért felelős biztos kijelentette:<i> „Tekintve,
hogy a nemzetközi üzleti utazás szárnyal és rengeteg
család tölti a szabadságát rendszeresen
külföldön, ez a páneurópai segélyhívó
telefonszám alapvető fontosságú, korántsem luxuscikk.
Milyen számot hívna, ha brit állampolgárként
mentőt szeretne hívni görögországi nyaralása
során? Milyen számot tárcsázna a mobilján, ha
közúti baleset éri Svédországban vagy tűz üt
ki prágai lakásában? Véget kell vetnünk annak az
időszaknak, amikor a 112-es segélyhívó telefonszám
még mindig Európa egyik legjobban őrzött titka. A
kormányoknak be kell ruházniuk a szükséges forrásokat,
hogy erre a szolgáltatásra valóban számítani lehessen.
Nem engedhetjük meg magunknak, hogy ez a szolgáltatás ne legyen
sikeres.  Ha most nem cselekszünk, tovább nőhet a
segélyhívások válaszideje, s ezáltal emberéletek
kerülhetnek veszélybe..”  </i></p>
<p>A 112 eredetileg olyan hívószámként jött létre,
amelyet a külföldön utazó polgárok
tárcsázhatnak, hogy csak egyetlen számot kelljen
megjegyezniük, bárhol is járnak. Egy ilyen szám
üzemeltetése mindegyik ország számára
kihívást jelentett, mivel különböző
köztestületek tevékenységét kellett
összehangolniuk nemzeti vagy helyi szinten. Néhány tagállam
már jó eredményt ért el a segélyhívások
fogadása és továbbítása terén,
következésképpen a Bizottság meggyőződése,
hogy hasznos a már bevált gyakorlatok megismertetése az
egész EU-ban.</p>
<p>Júliusban Reding biztos levelet küldött mind a 25
tagállam a 112-es hívószám tekintetében illetékes
miniszterének, és érdeklődött, hogy saját
országukban milyen eredményeket értek el az egységes 112-es
segélyhívó telefonszám bevezetése és
megismertetése terén. A Bizottság meghívást
intézett továbbá a 25 tagállam képviselőihez, hogy
egy ma, Brüsszelben tartandó konferencián ismertessék a
112-re érkező hívások kezelésével kapcsolatos
bevált gyakorlatot. </p>
<p>A mai konferencia európai szinten az első a maga nemében,
amelyen valamennyi tagállam közigazgatásának elektronikus
kommunikációért és polgári védelemért
felelős képviselője jelen van. A fogyasztói
képviseleteket szintén meghívták, hogy
megfigyelőként vegyenek részt. Áttekintik, hogy a
tagállamok ezidáig mit értek el, és milyen további
fejlődés érhető el nemzeti szinten más tagállamok
tapasztalatainak figyelembevételével. Ide tartozik a
segélyhívásokat fogadó és továbbító
központok nyelvi kapacitásának bővítése és
olyan integrált központok létrehozása, amelyek valamennyi
szolgálatot összekapcsolják, biztosítva ezáltal a
hívás helyére vonatkozó adatok könnyű
hozzáférhetőségét.</p>
<p>A mai konferencia eredményei alapján a Bizottság javasolja
egy, az illetékes köztestületek küldötteiből
álló szakértői csoport létrehozását annak
érdekében, hogy áttekintsék az eddig tapasztalt
működési zavarok kiküszöbölésének
gyakorlati módozatait. A Bizottság úgy véli, hogy a
konferencia és a szakértői csoport munkája elsősorban a
külföldön tartózkodó EU-polgárok számára
nyújtott segélyhívó szolgáltatások
minőségének javítását fogja majd
elősegíteni.</p>
<p>Emellett számos segélyhívó központnak
technológiai fejlesztést kell végeznie az olyan automata
segélyhívások (e-hívások) fogadásához,
amelyekre a balesetet szenvedett autók hamarosan képesek, még
akkor is, ha a vezető eszméletlen. Az e-segélyhívó
rendszer tájékoztatni tudja a segélyszolgálatokat a
hívás pontos helyéről, amennyiben fel tudják dolgozni
annak adatait (ld.: <a
href="/rapid/pressReleasesAction.do?reference=IP/05/1137&format=HTML&aged=0&language=EN&guiLanguage=fr">IP/05/1137</a>).
Ha Európában valamennyi autó rendelkezne az e-híváshoz
szükséges technológiával, akkor vidéken akár
50 %-kal, városokban pedig 40 %-kal csökkenhetne a
segélyhívások válaszideje, s ezzel évente 2 500
életet lehetne megmenteni. </p>
<p>Bár a 112  ismertsége növekszik a közvélemény
körében, a Bizottság úgy gondolja, hogy többet is
lehetne tenni a szám megismertetése érdekében. Amint a
Bizottság elégedett lesz a szolgáltatás általános
színvonalával, tájékoztatási kampányt indít,
hogy a közvélemény jobban megismerhesse a 112
segélyhívószámban rejtőző előnyöket.</p>
<p>Egy megbízható és hatékony segélyszolgálat
kialakítása a 112 használata és az
e-segélyhívó technológia alkalmazása révén
részét képezi az EU „Európai Információs
Társadalom 2010” (i2010) stratégiájának, amely a
digitális gazdaságban a növekedés és a
munkahelyteremtés növelésére irányul. Reding biztos
már kinyilvánította szándékát, hogy a
Bizottság rendelkezésére álló minden eszközt
felhasznál annak érdekében, hogy az elektronikus
eszközökről szóló törvényeket –
beleértve az egységes európai
segélyhívószámra vonatkozó jogszabályokat is
– hatékonyan hajtsák végre mind a 25 tagállamban. </p>
<p><b>Háttér: </b></p>
<p>Az egyetemes szolgáltatási irányelv (2002/22/EK) 26. cikke
előírja, hogy a tagállamoknak biztosítaniuk kell, hogy a 112
ingyenesen hívható legyen a vezetékes és a
mobiltelefonokról egyaránt. Megfelelőnek kell lennie a
segélyhívások fogadásának és
továbbításának is. Ezt javítani kell továbbá
azáltal, hogy a segélyhívó központok képesek
legyenek feldolgozni a hívófél helyére vonatkozó
adatokat. A tagállamoknak emellett meg kell ismertetni a 112-t mint
egységes európai segélyhívószámot.</p>
<p>2005 februárjában a Bizottság és az európai
gépjárműipar megegyezett egy cselekvési tervről,
melynek célja, hogy 2009-től biztosítsa az
e-segélyhívószám tárcsázhatóságát
minden új autóban.<br>További részletek találhatók
a mellékelt tájékoztató lapon :</p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2218">http://ec.europa.eu/information_society/newsroom/cf/itemlongdetail.cfm?item_id=2218</a></p>
<p>+ <a
href="/rapid/pressReleasesAction.do?reference=MEMO/05/363&format=HTML&aged=0&language=EN&guiLanguage=fr">MEMO/05/363</a></p>

