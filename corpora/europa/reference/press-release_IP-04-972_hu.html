<h1>
<a name="Heading4"></a><b>Zöld út a 754,14 millió
eurós magyarországi vidékfejlesztési
tervnek</b></h1>
<p><b><i>Az EU Agrárstrukturális Bizottsága (STAR) a mai napon
kedvező véleményt nyilvánított a magyar
vidékfejlesztési tervről (RDP). A program a 2004–2006-os
időszakban 754,14 millió euró értékű,
amelyből az EU-hozzájárulás 602,3 millió eurót
tesz ki, ezt a magyar nemzeti forrásokból egészítik ki. A
Magyarország teljes területére kiterjedő terv
vidékfejlesztési intézkedések széles
skáláját tartalmazza. Célja, hogy növelje a
bevételt, és védje a foglalkoztatottságot a vidéki
térségeken, valamint támogassa a környezetbarát
mezőgazdasági fejlődést, az ésszerűbb
földhasználatot és tájkezelést. A terv
elősegíti a gazdálkodási tevékenységek
fenntartását és a gazdálkodásból
származó bevétel növelését a hátrányos
helyzetű térségekben. Javít továbbá az erdők
általi lefedettségen, és fejleszti az új erdők
környezeti tulajdonságait. A terv arra ösztönzi a
részben a létfenntartás biztosítására termelő
gazdaságokat, hogy gazdaságilag versenyképessé
váljanak, és támogatja a termelői csoportok
létrehozását. A Bizottság az elkövetkező hetekben
hivatalosan is elfogadja a tervet.</i></b></p>
<p>Franz Fischler, mezőgazdaságért,
vidékfejlesztésért és halászatért felelős
biztos így nyilatkozott: „Ez a vidékfejlesztési terv
egyértelműen ösztönző üzenetet hordoz magában
Magyarország vidéki térségei számára. Az EU teljes
mértékű elkötelezettséget vállal abban, hogy
segítséget nyújtson Magyarországnak egy versenyképesebb
és fenntartható agrárszektor létrehozásához,
új foglalkoztatási lehetőségek megteremtéséhez
és a vidéki lakosság jövedelmének
növeléséhez.” </p>
<p>A terv fő elemei a következők:</p>
<p><b>Mezőgazdasági-környezetvédelmi intézkedések
</b>– Ezen intézkedések általános célja a
környezetbarát mezőgazdasági gyakorlatok
bevezetésének és fenntartásának
megkönnyítése. Hozzájárulnak a biodiverzitás
és a táj megőrzéséhez, valamint a minőségi
termékek előállításához. </p>
<p><b>Hátrányos helyzetű térségek </b>– Ez az
intézkedés kompenzációs támogatást nyújt a
hátrányos helyzetű térségek gazdálkodóinak
annak érdekében, hogy garantálja a versenyképes vidéki
közösség fenntartását, előmozdítsa a
fenntartható gazdálkodó rendszereket, és megőrizze a
természeti környezetet. </p>
<p><b>A szabványoknak való megfelelés </b>– Ez az
intézkedés segítséget nyújt a gazdálkodóknak
a környezetvédelem, az állatjólét és az
állategészségügy területén elfogadott
EU-jogszabályokon alapuló, nagy igényeket támasztó
szabványokhoz való átálláshoz. </p>
<p><b>Erdőtelepítés mezőgazdasági
földterületeken </b>– Ennek az intézkedésnek a
célja az ország erdő általi lefedettségének
növelése, valamint az erdők minőségének és
környezetvédelmi szerepének a fejlesztése.    </p>
<p><b>Korengedményes nyugdíj </b>– Ennek az
intézkedésnek a célja megfelelő jövedelem
biztosítása azon 55 évnél idősebb gazdálkodók
számára, akik úgy döntenek, hogy felhagynak az aktív
gazdálkodással, és ezzel elősegítik fiatalabb
gazdálkodók általi helyettesítésüket a
gazdaságok gazdasági versenyképességének
fejlesztése érdekében. Ez az intézkedés
Magyarországon 2006-tól kezdődően kerül
végrehajtásra.</p>
<p><b>A szerkezetátalakítás alatt álló, részben a
létfenntartás biztosítására termelő
gazdaságok támogatása </b>– Ennek az
intézkedésnek a célja a kisgazdaságok
versenyképességének és gazdasági
hatékonyságának növelése a termelők piaci
helyzetének megerősítése, különösképpen
az egyre inkább a kereskedelmi termelés felé elmozdulni
szándékozó gazdálkodóknak nyújtott
kiegészítő jövedelem által.  </p>
<p><b>Termelői csoportok </b>– Ez az intézkedés
megkönnyíti a termelői csoportok létrehozását
és közigazgatási működését tekintettel
termelésüknek a piaci követelményekhez való
hozzáigazítására és termékeik közös
forgalomba hozatalára. </p>
<p>A terv végrehajtását számos <b>technikai
segítségnyújtásra </b>irányuló
intézkedés teszi könnyebbé.</p>
<p>Nemzeti szinten a programot a <b>Mezőgazdasági Minisztérium
</b>irányítja. A végrehajtásért és
kifizetésekért felelős intézmény a
<b>Mezőgazdasági és Vidékfejlesztési
Ügynökség</b>.</p>

