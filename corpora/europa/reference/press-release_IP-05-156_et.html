<h1>
<a name="Heading4"></a><b>Euroopa Komisjon kinnitas konstruktiivse
kava säästva arengu strateegia läbivaatamiseks 2005.
aastal</b></h1>
<p><b><i>Täna vastuvõetud säästva arengu strateegia
läbivaatamise suunistega kinnitas Euroopa Komisjoni president José
Manuel Barroso säästvale arengule konstruktiivse kava.
„Tänapäeva maailm seisab silmitsi globaalsete
väljakutsetega, mille eest kannab vastutust ka Euroopa. Kindla poliitilise
juhtimise ja muutustele pühendumiseta ei saa meie lapsed ega lapselapsed
nautida sellist õitsengut ega elukvaliteeti nagu meie praegu. Kliimamuutus
kiireneb, me esitame järjest suuremaid nõudmisi loodusvaradele,
bioloogiline mitmekesisus on ohus ning elatustaseme erinevuse vähendamine
põhja ja lõuna vahel on endiselt erakordne väljakutse. Kui
soovime säilitada jätkusuutlikule ühiskonnale tarvilikku
majanduslike, sotsiaalsete ja keskkonnahuvide habrast tasakaalu, peame tegutsema
kohe.“</i></b></p>
<p>Juunis 2001 võeti Göteborgis vastu <b>Euroopa Liidu
säästva arengu strateegia</b>. Aasta hiljem lisati strateegiale
säästva arengu väline mõõde.</p>
<p>Uus komisjon tahab <b>strateegia läbi vaadata</b>, <b>et täpsustada
eesmärke</b> ja püstitada <b>uued verstapostid</b>. Me ei ole veel
saavutanud soovitud tulemusi. Paljud probleemid muutuvad raskemaks, mitte
kergemaks. <b>Säästva arengu strateegia</b> ja <b>Lissaboni
strateegia</b> teenivad lõppkokkuvõttes sama eesmärki, milleks on
praeguste ja tulevaste põlvede heaolu ja elutingimuste parandamine
säästval viisil. Strateegiad täiendavad teineteist. Need
keskenduvad siiski erinevatele meetmetele ja on erinevate tähtaegadega.</p>
<p>Käesoleva teatisega annab komisjon <b>ülevaate alates 2001. aastast
tehtud edusammudest</b> ja <b>esitab oma arvamuse</b> säästva arengu
strateegia <b>esimeseks läbivaatamiseks</b>. Selle aasta jooksul esitab
komisjon parlamendile ja nõukogule veel teise teatise.</p>
<p>Strateegia käsitleb <b>peamisi säästva arengu kitsaskohti</b>
Euroopas ja maailmas. Nendeks on kliimamuutus, rahva tervis, transport ja
maakasutus, loodusvarade majandamine, vananeva ühiskonna probleemid ning
vaesus ja sotsiaalne tõrjutus. Rahvusvahelisel tasandil on need seotud meie
vastusega globaliseerumisele ning arengumaade tõhusa ja õiglase
lõimimisega meie majandusse, heade valitsemistavade soodustamise ning
arengu rahastamisega, mis moodustavad samuti osa millenniumi
arengueesmärkidest.</p>
<p>Läbivaatamise tulemuseks peaksid olema selgemad eesmärgid ja
ülesanded. Läbivaadatud strateegias püstitatakse uued
verstapostid ja pannakse ette tõhusamad seiremehhanismid. Selles
tugevdatakse omanikutunnet ja tõstetakse kogu Euroopa ühiskonna
teadlikkust strateegia eesmärkidest. Selles täiustatakse avaliku ja
erasektori koostööd kõikidel tasanditel.</p>
<p>Lisaks kinnitatakse säästva arengu laiaulatuslik eesmärk,
tagades et majanduslikud, sotsiaalsed ja keskkonnameetmed täiendaksid
üksteist vastastikku. Komisjoni keskkonnamõju hindamise kord on
üks vahenditest, mida kasutatakse sel eesmärgil suurema ühtsuse
loomiseks poliitikavaldkondade vahel.</p>
<p>Läbivaatamisel pannakse suuremat rõhku horisontaalmeetmele,
näiteks turupõhistele vahenditele, ressursside kasutamisest
ühiskonnale tekkivate tegelike kulude kajastamiseks ning suurematele
investeeringutele säästva arengu uuringutesse ja tehnoloogiasse.</p>
<p>Komisjon viis oktoobris 2004 läbi strateegia <b>avaliku arutelu</b> ja
sai üle 1000 vastuse üksikisikutelt, organisatsioonidelt,
eraettevõtetelt ning riiklikelt ja kohalikelt valitsustelt. 14. ja 15.
aprillil 2005 korraldab Euroopa majandus- ja sotsiaalkomitee
<b>sidusrühmade konverentsi</b> säästva arengu strateegia
läbivaatamise kohta.</p>

