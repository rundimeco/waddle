<h1>
<a name="Heading4"></a><b>Il-bidla fil-klima: Il-Kummissjoni tfassal
il-punti ewlenin ta’ l-istrateġija tagħha għal wara l-2010
</b></h1>
<p><b><i>Il-Kummissjoni Ewropea llum adottat għadd komunikazzjoni
b'għadd ta’ proposti għall-ġejjieni dwar il-bidla
fil-klima. Tinkludi wkoll ġabra ta’ proposti maħsuba biex
jagħtu qafas lin-negozjati li l-UE se jkollha ’l quddiem ma’
l-imsieħba tagħha madwar id-dinja fuq il-politika dwar il-bidla
fil-klima wara l-2012, meta jintemm l-ewwel perjodu li matulu għandhom
jittieħdu ċerti miżuri skond il-protokoll ta’ Kyoto. Dawn
il-proposti jwittu t-triq biex pajjiżi li jipproduċu ħafna
gassijiet li jikkaġunaw l-effett tas-serra, iżda anki ekonomiji li qed
jikbru b’rata mgħaġġla, jidħlu huma wkoll
fil-proċess. Il-komunikazzjoni tissuġġerixxi ukoll li s-setturi
tat-trasport marittimu u ta’ l-avjazzjoni, għandhom
jiddaħħlu f'sistema ġdida ta’ regolamentazzjoni għal
wara l-2010. </i></b></p>
<p><i>Il-Kummissarju għall-Ambjent, Stavros Dimas,</i> <i>qal:</i>
“Il-ġlieda kontra l-bidla fil-klima mhix għażla, iżda
ħtieġa. Se nkomplu nagħtu l-eżempju, iżda se nkomplu
wkoll nagħmlu pressjoni qawwija fuq l-imsieħba internazzjonali
tagħna biex huma wkoll jagħtu sehemhom. Jien ċert li għadna
nistgħu nilħqu l-għan tagħna li ż-żieda
fit-temperatura titrażżan għal massimu ta’ żewġ
gradi ċentigradi. Aktar minn hekk, it-tbassir tagħna juri li
l-ispejjeż meħtieġa biex jitwettqu l-proposti tagħna
għall-istrateġija ta’ wara l-2010, kif imfissra llum,
jistgħu jintlaħqu mill-ekonomiji tagħna.” </p>
<p>Id-dokument tal-Kummissjoni jisħaq li l-mixja lejn soċjetà li
tirrispetta l-klima toffri opportunitajiet ekonomiċi lill-UE, u
b’hekk tissaħħah l-aġenda tagħha ta’
Liżbona. Qed isiru proposti dwar kif tista’ tiżdied
l-effiċjenza u s-sigurtà ta’ l-enerġija u t-tqassim
tagħha, anki b'żieda fuq in-nefqa ta’ l-UE fir-riċerka, u
l-iżvilupp ta’ teknoloġiji ġodda li jagħmlu anqas
impatt ambjentali, u li d-domanda għalihom qed tiżdied.
Il-komunikazzjoni tal-Kummissjoni ntalbet mill-kapijiet ta' l-istat u tal-gvern
ta' l-UE, li se jiddiskutu strateġiji għat-tnaqqis tal-ħruġ
tal-gassijiet fuq terminu ta’ żmien medju u għat-tul, flimkien
ma’ miri speċifici, fil-Kunsill tar-Rebbiegħa. </p>
<p>Ir-rapport tal-Kummissjoni jirrakkomanda li l-istrateġija ta’ l-UE
għal wara l-2012 għandha tinkludi dawn il-prinċipji: </p>
<ul>
<li><b>Għandhom jiżdiedu l-pajjiżi li jnaqqsu l-ħruġ
ta’ gassijiet.</b> L-UE għandha tkompli tmexxi l-isforzi
multilaterali dwar il-bidla fil-klima, iżda għandha toħroġ
b’inċentivi biex pajjiżi oħra li jipproduċu ħafna
gassijiet, fosthom pajjiżi li qed jiżviluppaw, wkoll jagħtu
sehemhom. Matul l-2005, għandha tistudja d-diversi possibilitajiet biex
fil-ġejjieni jkun hawn regolamentazzjoni ibbażata fuq
responsabbiltajiet komuni iżda differenzjati.  </li>
<li><b>Jiddaħħlu aktar setturi,</b> b’mod partikolari
l-avjazzjoni, it-trasport marittimu u l-ifforestar, minħabba l-fatt li
d-deforestazzjoni f’ċerti reġjuni qed twassal għal
konċentrazzjoni aktar qawwija fl-atmosfera ta' gassijiet li jħallu
l-effett tas-serra. </li>
<li><b>Spinta ‘l quddiem lill-innovazzjoni fl-UE</b> biex iseħħ
tabilħaqq l-iżvilupp ta’  teknoloġija li tagħmel anqas
impatt fuq il-klima, u biex jittieħdu l-aħjar deċiżjonijiet
meta jsiru investimenti għat-tul fl-infrastruttura ta’
l-enerġija, tat-trasport, u tal-kostruzzjoni. </li>
<li><b>L-użu kontinwu ta’ mekkaniżmi li jkunu flessibbli, u
bbażati fuq ir-realtajiet tas-suq, biex jitnaqqas il-ħruġ
ta’ gassijiet fl-UE kif ukoll madwar id-dinja.</b> Eżempju ta’
mekkaniżmu bħal dan hija l-iskema li għandha l-UE biex isir
negozjar dwar il-ħruġ ta’ gassijiet. </li>
<li><b>Politika ta’ kif isir l-adattament tar-regolamenti fl-UE u madwar
id-dinja.</b> Dan  jeħtieġ aktar sforzi biex ikunu identifikati
l-punti dgħajfa, u biex jitwettqu miżuri li jgħinu fit-tibdil.
</li></ul><p>Bħala tħejjija, id-dokument jirrakkomanda li għandha
titħaffef l-implimentazzjoni tal-politika eżistenti li jitnaqqas
il-ħruġ ta’ gassijiet, titrawwem teknoloġija ġdida,
jiżdied l-għarfien fost il-pubbliku, issir riċerka aktar
iffokata, tiżdied il-koperazzjoni ma’ pajjizi terzi, u titnieda
fażi ġdida fil-Programm Ewropew dwar it-Tibdil fil-Klima, biex
jitkejjel il-progress miksub u jiġu identifikati aktar possibilitajiet li
jkunu finanzjarjament vijabbli biex jitnaqqas il-ħruġ ta’
gassijiet, </p>
<p><b>Sfond</b></p>
<p>Il-mira ta’ l-UE biex iż-żieda fit-temperatura madwar
id-dinja titrażżan għal massimu ta’ żewġ gradi
ċentigradi fuq il-livell pre-industrijali kien stabbilit mill-Kunsill
fl-1996. Il-Protokoll ta' Kyoto, li se jidħol fis-seħħ fis-16
ta’ Frar, 2005, jitlob lill-pajjiżi industrijalizzati biex inaqqsu
l-ħruġ ta’ gassijiet tagħhom. </p>
<p>Ir-rapport, dokument dwar l-isfond tal-kwistjoni, u aktar tagħrif,
jistgħu jinkisbu minn:</p>
<p><a
href="http://ec.europa.eu/environment/climat/future_action.htm">http://ec.europa.eu/environment/climat/future_action.htm</a>
</p>

