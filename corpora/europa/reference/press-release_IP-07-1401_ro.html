<h1>
<a name="Heading4"></a><b>Reforma zahărului: Consiliul
sprijină programul îmbunătăţit de restructurare
</b></h1>
<h2>
<a name="Heading7"></a><b><i>Miniştrii agriculturii din Uniunea
Europeană şi-au anunţat astăzi sprijinul pentru
schimbările programului de restructurare din sectorul zahărului; acest
lucru va permite eficientizarea acestui sector şi reducerea producţiei
de zahăr din Uniunea Europeană la niveluri viabile. Programul de
restructurare a reprezentat un element-cheie al reformei Organizării Comune
a Pieţei în sectorul zahă</i></b><b><i>rului, din 2006, oferind
producătorilor care ar putea deveni necompetitivi ca urmare a scăderii
preţurilor un stimulent financiar pentru retragerea din acest sector. Din
păcate, însă, în primii doi ani de funcţionare a
programului cota la care s-a renunţat a fost mai scăzută
decât se prevăzuse iniţial, astfel încât s-au impus
anumite schimbări care să sporească atractivitatea programului.
Principalele schimbări propuse prevăd stabilirea la 10% a
procentajului ajutorului acordat producătorilor şi
contractanţilor de utilaje, producătorii care renunţă la
cotă beneficiind însă de o plată suplimentară. Sunt
prevăzute şi plăţi retroactive, astfel încât
să se evite penalizarea celor care au renunţat deja la cotele lor. Un
alt element nou este faptul că producătorii de sfeclă de
zahăr pot solicita ajutor direct de la fondul de restructurare,
până la o anumită limită. Ca stimulent suplimentar în
vederea participării la program, societăţile care
renunţă la o anumită parte din cotă în 2008/09 vor fi
scutite de la plata taxei de restructurare pentru partea de cotă
supusă retragerii preventive în anul de comercializare 2007/2008. Se
va introduce o cerere de renunţare la cote pentru 2008/09, în
două etape. Prima dintre acestea (cu termen-limită la 31.1.2008)
trebuie să corespundă cel puţin retragerii preventive decise
în martie anul curent, astfel încât să fie posibilă
participarea la etapa a doua (cu termen-limită la 31.3.2008). După
prima etapă, Comisia va anunţa societăţile în ce
măsură riscă în 2010 o reducere necompensată în
cazul în care nu participă la cea de-a doua etapă. Comisia
consideră că aceste schimbări ar trebui să permită
renunţarea la aproximativ 3,8 milioane de tone din cota de zahăr pe
lângă cele 2,2 milioane de tone la care s-a renunţat deja.
Dacă până în 2010 cota la care s-a renunţat este
insuficientă, Comisia va proceda la reduceri de cotă obligatorii.
Nivelul acestor reduceri va varia în funcţie de cota la care a
renunţat fiecare stat membru în cadrul programului de restructurare.
</i></b></h2>
<p>Mariann Fischer Boel, Comisarul pentru Agricultură şi Dezvoltare
Rurală, a subliniat: „Sunt încântată că
miniştrii au aprobat aceste schimbări fundamentale pentru fondul de
restructurare. Acesta este un element-cheie al reformei, care oferă
stimulente financiare fabricilor care nu-şi pot păstra
competitivitatea în condiţiile noilor preţuri scăzute.
Consider că schimbările convenite astăzi vor încuraja mult
mai multe societăţi să renunţe la cote. Îndemnul meu
pentru acestea este să profite de ocazie. În condiţiile
scăderii preţurilor, va fi din ce în ce mai greu, iar
începând cu anul 2010 nu vor mai exista fonduri pentru sprijinirea
producătorilor care trebuie să se retragă de pe
piaţă”.</p>
<p><b>Principalele schimbări convenite:</b></p>
<p>Procentajul ajutorului acordat agricultorilor şi contractanţilor de
utilaje va fi stabilit la 10%, cu o sumă suplimentară specială
pentru producători, plătită retroactiv. Pentru anul de
comercializare 2008/2009, producătorii vor primi o plată
suplimentară de 237,5 euro pe tonă de cotă la care s-a
renunţat.</p>
<p>Producătorii de sfeclă de zahăr vor putea să solicite
direct renunţarea la cotă, până la nivelul de 10% din cota
unei fabrici. </p>
<p>Se introduce o cerere de renunţare la cote pentru 2008/09, în
două etape. Prima dintre acestea trebuie să corespundă cel
puţin retragerii preventive decise în martie anul curent, astfel
încât să fie posibilă participarea la etapa a doua.
După prima etapă, societăţile vor fi anunţate în
ce măsură riscă în 2010 o reducere a cotelor în cazul
în care nu participă la cea de-a doua etapă. </p>
<p>Formula aplicabilă pentru reducerea finală a cotei propune o
deducere substanţială a cotei la care s-a renunţat la nivel de
societate, oferind astfel un stimulent în plus pentru societăţile
care doresc să participe la programul de restructurare voluntară. </p>
<p>Nivelul ridicat de compensare pentru producători poate fi acordat
şi în cazul cotei la care s-a renunţat în anul contingentar
2009/10, cu condiţia ca cererea obligatorie să fie înaintată
până la 31 ianuarie 2008. Este important să se realizeze
renunţarea la cotă iar angajamentul să se facă din timp,
astfel încât situaţia să fie clară până
în martie 2008. În acest caz, taxa de restructurare trebuie
plătită pentru 2008/2009.</p>
<p>Pentru programul de retragere, decizia iniţială înainte de
însămânţare poate fi completată de o nouă
retragere în octombrie. Retragerea nu va reduce nevoile tradiţionale
de aprovizionare a rafinăriilor. Pentru perioada anterioară anului de
comercializare 2009/10, în statele membre în care s-a renunţat
deja la cote nivelul de retragere va fi mai
scăzut.<br><a name="_Hlt178413786"></a><a name="_Hlt178413787"></a>Pentru
informaţii generale privind reforma programului de restructurare din
sectorul zahărului a se vedea</p>
<p><a
href="http://europa.eu/rapid/pressReleasesAction.do?reference=IP/07/617&format=HTML&aged=1&language=RO&guiLanguage=en">IP/07/617</a>.<br>A
se consulta, de asemenea:</p>
<p><a
href="http://ec.europa.eu/commission_barroso/fischer-boel/index_en.htm">http://ec.europa.eu/commission_barroso/fischer-boel/index_en.htm</a></p>
<p><a
href="http://ec.europa.eu/agriculture/capreform/sugar/index_en.htm">http://ec.europa.eu/agriculture/capreform/sugar/index_en.htm</a><br>Blog-ul
Comisarului Fischer Boel</p>
<p><a
href="http://blogs.ec.europa.eu/blog_fischerboel/page/fischerboel">http://blogs.ec.europa.eu/blog_fischerboel/page/fischerboel</a></p>

