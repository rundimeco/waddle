<h1>
<a name="Heading4"></a><b>Sikurezza marittima u kontroll mill-Istat
tal-port: Il-Kummissjoni Ewropea tesiġi implimentazzjoni xierqa
tar-regoli</b></h1>
<p><b><i>Il-Kummissjoni Ewropea bagħtet opinjonijiet motivati –
l-aħħar pass qabel ma tiftaħ każ fil-Qorti
tal-Ġustizzja – lill-Italja u lil Malta għaliex dawn naqsu milli
jirrispettaw il-leġiżlazzjoni ta' l-UE dwar il-kontroll li l-Istat
tal-port għandu fuq it-tbaħħir. Opinjoni motivata ntbagħtet
ukoll lil-Latvja għaliex naqset milli tittrasponi fil-liġi nazzjonali
l-leġiżlazzjoni ta' l-UE dwar is-sikurezza marittima u l-prevenzjoni
tat-tniġġis mill-bastimenti.</i></b></p>
<p>"<i>Filwaqt li l-Kummissjoni Ewropea għadha kemm adottat it-tielet sett
ta' miżuri sabiex issaħħaħ is-sikurezza marittima, ninsab
imħasseb ferm li xi pajjiżi għadhom ma implimentawx kif jixraq
il-leġiżlazzjoni dwar il-kontroll mill-Istat tal-port li tmur lura
għall-2002</i>", qal il-Viċi President Jacques Barrot, li huwa
inkarigat mit-trasport. </p>
<p>Il-Kummissjoni ddeċidiet li tieħu azzjoni kontra l-Italja u Malta
minħabba li dawn naqsu milli jittrasponu b'mod adegwat
Direttiva<sup><b><a name="fnB1" href="#fn1">[1]</a></b></sup> li ġiet
adottata fl-1995, li d-dispożizzjonijiet tagħha kienu ġew
imsaħħa b'riżultat ta' l-inċident ta' l-Erika. Id-Direttiva
hija maħsuba sabiex tnaqqas it-tbaħħir li mhux ta' ċertu
standard fl-ilmijiet fil-ġuriżdizzjoni ta' l-Istati Membri permezz ta'
aktar konformità mal-leġiżlazzjoni internazzjonali u dik
Komunitarja rilevanti dwar is-sikurezza marittima, ħarsien ta' l-ambjent
marittimu u l-kundizzjonijiet ta' l-għajxien u tax-xogħol abbord
bastimenti li jtajru kwalunkwe bandiera. Għal dan il-għan,
id-Direttiva tistabbilixxi kriterji komuni għall-kontroll ta' bastimenti
mill-Istat tal-port u tarmonizza proċeduri marbuta ma' l-ispezzjoni u
d-detenzjoni ta' vapuri li ma jissodisfawx l-istandards stabbiliti.</p>
<p>Filwaqt li l-Italja nnotifikat lill-Kummissjoni miżuri nazzjonali li
jittrasponu d-Direttiva li fihom serje ta' inkonsistenzi
ġuridiċi/tekniċi, nuqqas wieħed fir-rigward
tal-konformità mad-Direttiva ġie nnutat fil-każ ta' Malta: li
persuni mingħajr il-kwalifiki meħtieġa jiġu
aċċettati bħala spetturi ta' l-Istat tal-port. Fil-fatt,
il-liġi Maltija tippermetti li "spetturi" mhux kwalifikati li ġew
impjegati qabel l-1 ta' Mejju 2004 jkomplu jaħdmu bħala spetturi ta'
kontroll mill-Istat tal-port, filwaqt li d-Direttiva tippermetti biss li
responsabbiltajiet ta' spezzjoni jitwettqu minn persuni mingħajr
il-kwalifiki meħtieġa jekk dawn ġew impjegati għall-kariga
mill-amministrazzjonijiet tagħhom qabel Ġunju ta' l-1995.</p>
<p>Il-Kummissjoni ddeċidiet ukoll li tieħu azzjoni kontra l-Latvja
għaliex naqset milli tittrasponi
Direttiva<a name="fnB2" href="#fn2">[2]</a> adottata fl-2002. L-għan
tad-Direttiva huwa li ttejjeb l-implimentazzjoni tal-leġiżlazzjoni
Komunitarja dwar is-sikurezza marittima permezz ta' aċċellerazzjoni
fl-aġġornar u l-faċilitazzjoni ta' l-emendi ta'
leġiżlazzjoni bħal din fid-dawl ta' żviluppi fl-istrumenti
internazzjonali applikabbli fil-qasam tas-sikurezza marittima, il-prevenzjoni
tat-tniġġis mill-bastimenti u l-kundizzjonijiet ta' għajxien u
ta' xogħol abbord. Id-Direttiva kellha tiġi implimentata fil-liġi
Latvjana sa l-1 ta' Mejju 2004.</p>
<hr><p><sup><b><a name="fn1" href="#fnB1">[1]</a></b></sup> 	Id-Direttiva
tal-Kunsill 1995/21/KE tad-19 ta' Ġunju 1995 dwar il-kontroll mill-Istat
tal-port fuq it-tbaħħir (ĠU L 157, tas-7.7.1995, p.1) kif
emendata l-aħħar bid-Direttiva 2002/84/KE tal-Parlament Ewropew u
tal-Kunsill.</p>
<p><sup><b><a name="fn2" href="#fnB2">[2]</a></b></sup> 	Id-Direttiva 2002/84/KE
tal-Parlament Ewropew u tal-Kunsill tal-5 ta' Novembru 2002 li temenda
d-Direttivi dwar is-sigurtà marittima u l-prevenzjoni tat-tniġġis
mill-vapuri (ĠU L 324, tad-29.11.2002, p. 53)</p>


