<h1>
<a name="Heading4"></a><b>Europos Komisija parems nepriklausomas
trans</b><b>liacijas į Baltarusiją </b></h1>
<p><b><i>Europos Komisija pasirašė 138000 eurų vertės
kontraktą su Deutche Welle radijo stotimi rengti radijo transliacijas
į Baltarusiją. Transliacijos bus prieinamos ir internete.
Pradžioje programos daugiausia bus transliuojamos rusų kalba, viena
iš oficialių Baltarusijos kalbų, nors ateityje turinys gali
būti pateikiamas ir baltarusiškai. Europos Komisija tikisi, kad
ši priemonė padės Baltarusijos žmonėms geriau
susipažinti su demokratija, pliuralizmu, įstatymo viršenybe,
spaudos laisve ir žmogaus teisėmis. Transliacijos prasidės 2005
m. lapkričio 1-ąją ir truks vienerius metus. Europos Komisija yra
pirmasis donoras, parėmęs tokią veiklą, skirtą
palaikyti žmogaus teisėms, laisvei ir žodžio laisvei.
</i></b></p>
<p>Už išorės santykius ir Europos kaimynystės politiką
atsakinga Europos Komisijos narė Benita Ferrero-Waldner sakė:
<i>“Mes esame labai susirūpinę žodžio laisvės
trūkumu Baltarusijoje. Per kelerius pastaruosius metus nepriklausomos
žiniasklaidos priemonės Baltarusijoje buvo vis labiau varžomos.
Šios iniciatyvos dėka Baltarusijos žmonės galės
klausytis nepriklausomo tarptautinio radijo. Tai padės jiems geriau
sužinoti apie blogėjančią demokratijos, įstatymų
nepaisymo ir žmogaus teisių padėtį jų
šalyje”. </i></p>
<p>Deutsche Welle vykdys tokią veiklą: </p>
<p><b>15 minučių trukmės laidos kasdien </b>nuo pirmadienio iki
penktadienio, specialiai skirtos Baltarusijai, pateikiančios naujienas ir
reportažus iš Baltarusijos (nuosavų korespondentų tinklas),
informacija apie politinius, socialinius ir ekonominius reikalus, kasdienį
gyvenimą, ir t.t. </p>
<p><b>Pateikimas internete,</b> kur bus tekstinis laidos išrašas ir
garso įrašai.</p>
<p>EK narė Benita Ferrero-Waldner teigė: “<i>Mes norime, kad
Baltarusija būtų mūsų kaimynė, kuri gerbia demokratines
vertybes, įstatymo viršenybę ir žmogaus teises. Ji turi
vykdyti prisiimtus ESBO žmogaus teisių įsipareigojimus. Aš
dirbu kartu su ES valstybėmis narėmis, su kuriomis mes atidžiai
stebime žmogaus teisių padėtį, ir naudojame visas turimas
priemones paremti tuos, kurie stengiasi prisidėti prie demokratinės ir
pliuralistinės visuomenės kūrimo Baltarusijoje. Jeigu situacija
ir toliau blogės, esame pasirengę žengti ir kitus
žingsnius</i>”</p>
<p>Europos Sąjunga ir toliau taiko apribojimus ministrų lygio
kontaktams su Baltarusijos valdžia, tačiau tuo pačiu metu remia
pilietinę visuomenę ir demokratizaciją Baltarusijoje. Tebegalioja
apribojimai ES vizoms aukšto lygio pareigūnams, kurie buvo
įsipainioję į rinkimų klastojimą,
šiurkščius žmogaus teisių pažeidimus ir represijas
prieš demonstrantus. </p>
<p>Europos Komisija taip pat ėmėsi konkrečių priemonių
padidinti ES finansinę paramą Baltarusijos pilietinei visuomenei.
Naujas biudžetas skirtas demokratizavimo ir pilietinės visuomenės
priemonėms – iš viso 8,7 milijono eurų, įskaitant ir
Europos demokratijos ir žmogaus teisių iniciatyvą bei
Decentralizuoto bendradarbiavimo programą <i>[angl. - European Initiative
for Democracy and Human Rights ir Decentralised Cooperation Programme]</i>.</p>
<p>Tęsiasi projektų atrankos procesas pagal nacionalinę TACIS
programą 2005-2006 metams (angl. - TACIS National Indicative Programme
2005-2006), kurios biudžetas yra 8 mln. eurų. Projektai skirti tvarios
raidos bei aukštojo mokslo ir mokymo sritimis bei Černobylio avarijos
pasekmėms sušvelninti. </p>
<p>Komisija stengsis pagreitinti Europos Komisijos atstovybės Baltarusijoje
atidarymo procesą. Pirmasis žingsnis bus reikalų patikėtinis
Minske, pavaldus EK delegacijai Kijeve. </p>
<p>EK narė Ferrero-Waldner pridūrė: “<i>Aš
nuoširdžiai tikiu, kad ateityje mes galime išplėsti savo
bendradarbiavimą su Baltarusija, pasiūlydami visus mūsų
Kaimynystės politikos privalumus. Tačiau pirmiausia Baltarusijos
valdžia turi įrodyti, jog yra pasiryžusi gerbti tokias Europos
vertybes, kaip demokratija, žmogaus teisės ir įstatymo
viršenybė.“ </i></p>
<p>Daugiau informacijos internete:</p>
<p><a
href="http://ec.europa.eu/external_relations/belarus/intro/index.htm">http://ec.europa.eu/external_relations/belarus/intro/index.htm</a></p>

