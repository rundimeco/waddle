<h1>
<a name="Heading4"></a><b>Il-Kummissjoni tipproponi strateġija
għall-użu sostenibbli tar-riżorsi naturali</b></h1>
<p><b><i>Il-Kummissjoni Ewropea llum ipproponiet approċċ ġdid li
jimmira lejn użu aktar sostenibbli tar-riżorsi naturali. L-għan
huwa li jitnaqqsu l-impatti ambjentali assoċjati ma' l-użu
tar-riżorsi fl-Ewropa u fid-dinja f'ekonomija li qed tikber. L-impatti ta'
l-użu tar-riżorsi jinkludu, fost l-oħrajn, it-tibdil fil-klima
b'riżultat ta' l-użu ta' l-idrokarboni u l-isfruttar żejjed ta'
l-ilma safi, il-ħamrija u ċerti stokkijiet ta' ħut.
L-istrateġija qed tiffoka fuq it-tijib ta' l-għarfien, l-iżvilupp
ta' strumenti ta' monitoraġġ u t-trawwim ta' approċċi
strateġiċi f'setturi ekonomiċi speċifiċi, fl-Istati
Membri u fid-dinja. L-istrateġija hija waħda mis-seba' strateġiji
'tematiċi' rikjesti skond is-Sitt Programm ta' Azzjoni Ambjentali
(2002-2012), u torbot mill-qrib ma' l-istrateġija tematika dwar l-iskart,
li wkoll ġiet adottata llum.</i></b></p>
<p>Is-Sur Stavros Dimas, il-Kummissarju għall-Ambjent, qal: "L-ekonomija
ta' l-Ewropa tuża kwantitajiet kbar ta' riżorsi naturali. Ħafna
drabi dan isir b'mod li jagħmel il-ħsara lill-ambjent, jhedded
il-bażi tar-riżorsi li niddependu fuqha u b'hekk jhedded ukoll
it-tkabbir ekonomiku tagħna fil-ġejjieni. Jgħin ukoll biex
ikomplu jogħlew il-muntanji ta' l-iskart. Għandna bżonn ta'
approċċ globali li jiddefinixxi l-miri, jkejjel l-impatt ta'
l-użu tar-riżorsi u jinforma t-tfassil tal-politika biex inkunu
nistgħu nieħdu l-azzjoni adatta. Dan jista' jqarribna, b'pass
deċiżiv, lejn l-iżvilupp sostenibbli."</p>
<p><b>L-impatti ambjentali ta' l-użu tar-riżorsi</b></p>
<p>L-attivitajiet ekonomiċi minn dejjem mexxew 'il quddiem l-użu
tar-riżorsi. Hekk kif l-ekonomija dinjija tikber, hekk ukoll jikber
l-użu tar-riżorsi naturali bħalma huma l-artijiet, il-foresti,
l-annimali, t-tjur u l-ħut selvaġġi, il-ħamrija, l-ilma,
l-idrokarboni u l-materja prima. Madankollu, ħafna mill-mudelli u
t-teknoloġiji kurrenti ta' l-użu jipproduċu impatti ambjentali li
jheddu d-disponibbiltà ta' dawn ir-riżorsi fil-ġejjieni.
Il-<i>Millennium Assessment Report</i> li ħareġ
m'ilux<sup><a name="fnB1" href="#fn1">[1]</a></sup>, li tfassal taħt
l-awspiċi tan-Nazzjonijiet Uniti, juri li15 minn 24 servizz ekosistemiku li
jipprovdu l-materja prima u li fuqhom isserraħ il-ħajja fid-dinja qed
jitħassru jew jintużaw b'mod li mhux sostenibbli, b'theddida
għall-pjaneta.</p>
<p><b>"Aktar valur – inqas impatt – alternattivi aħjar"</b></p>
<p>"L-Istrateġija Tematika dwar l-Użu Sostenibbli tar-Riżorsi
Naturali" tiżviluppa qafas ta' politika biex jitnaqqsu l-impatti ambjentali
ta' l-użu tar-riżorsi f'ekonomija li qed tikber. Timmira lejn
l-ilħiq ta' "aktar valur – inqas impatt – alternattivi
aħjar":</p>
<ul>
<li>Aktar valur – il-ħolqien ta' valur akbar filwaqt li jintużaw
anqas riżorsi (it-tkattir tal-produttività tar-riżorsi);</li>
<li>Inqas impatt – it-tnaqqis ta' l-impatt ambjentali globali
tar-riżorsi użati (żieda fl-ekoeffiċjenza);</li>
<li>Alternattivi aħjar – jekk ma jkunx jista' jintlaħaq użu
aktar nadif, is-sostituzzjoni tar-riżorsi li jintużaw illum
b'alternattivi aħjar.</li></ul><p>Dan għandu jintlaħaq matul
iċ-ċiklu sħiħ tal-ħajja ta' l-użu
tar-riżorsi, mingħajr ma jitħalla jseħħ li impatti
ambjentali minn fażi jmorru f'oħra jew minn pajjiż jgħaddu
f'ieħor. Ġaladarba l-iskart jirrappreżenta l-aħħar
fażi fiċ-ċiklu tal-ħajja ta' riżorsa,
l-istrateġija dwar ir-riżorsi sejra tiġġenera informazzjoni
importanti għall-istrateġija tematika dwar il-prevenzjoni u
r-riċiklaġġ ta' l-iskart, u b'hekk lil ta' l-aħħar
tgħinha tnaqqas l-iskart. </p>
<p><b>Il-miżuri li l-istrateġija tipproponi </b></p>
<p>B'xefaq ta' żmien ta' 25 sena, l-istrateġija tipproponi għadd
ta' miżuri speċifiċi. Jinkludu:</p>
<ul>
<li>Ċentru tad-<i>Data</i> mmexxi mill-Kummissjoni Ewropea li jiġbor
l-għarfien kollu disponibbli dwar ir-riżorsi naturali u jinforma lil
dawk li jieħdu d-deċiżjonijiet;</li>
<li>Bord Internazzonali li għandu jitwaqqaf flimkien mal-Programm
Ambjentali tan-Nazzjonijiet Uniti (<i>UNEP</i>) biex jagħti pariri
xjentifiċi indipendenti dwar aspetti dinjija ta' l-użu
tar-riżorsi;</li>
<li>L-iżvilupp min-naħa ta' l-Istati Membri ta' miżuri u
programmi nazzjonali, taħt il-gwida ta' Forum ta' Livell Għoli
b'rappreżentanti tal-Kummissjoni, l-Istati Membri u partijiet oħra
interessati.</li>
<li>Il-kunsiderazzjoni ta' l-impatti ambjentali ta' l-użu tar-riżorsi
fi pjanijiet ta' l-azzjoni settorjali fl-ekonomija, li l-Kummissjoni
biħsiebha tiżviluppahom fil-kuntest ta' l-istrateġija tagħha
għat-tkabbir ekonomiku u l-impjiegi; </li>
<li>Fl-aħħarnett, sa l-2008, l-iżvilupp ta' indikaturi li
jimmonitorjaw u regolarment jirrevedu l-progress li jkun sar lejn l-ilħiq
ta' l-għan ta' l-istrateġija.</li></ul><p><b>Strateġiji
Tematiċi</b></p>
<p>Il-ħames strateġiji tematiċi li l-Kummissjon qed
tiżviluppahom ikopru t-tniġġis ta' l-arja (mressqa fil-21 ta'
Settembru 2005) u l-ambjent ta' l-ibħra (fl-24 ta' Ottubru 2005), kif ukoll
il-ħamrija, il-pestiċidi u l-ambjent urban. </p>
<p>L-istrateġiji tematiċi jirrappreżentaw mod modern
għat-teħid tad-deċiżjonijiet. Jissejsu fuq riċerka
estensiva u fuq il-konsultazzjoni mal-partijiet interessati, u jittrattaw
il-kwistjonjiet b'mod sħiħ, li jqis ir-rabtiet ma' problemi u oqsma
ta' politika oħra, u jġib 'il quddiem ir-Regolazzjoni Aħjar. </p>
<p>Ara <a
href="/rapid/pressReleasesAction.do?reference=MEMO/05/497&format=HTML&aged=0&language=EN&guiLanguage=fr">MEMO/05/497</a>
għal aktar dettalji fuq l-Istrateġija dwar
ir-riżorsi.<br>L-istrateġija sħiħa tinsab fi:</p>
<p><a
href="http://ec.europa.eu/environment/natres/index.htm">http://ec.europa.eu/environment/natres/index.htm</a><br>Filmat
ta' stqarrija għall-aħbarijiet fuq l-istrateġija huwa disponibbli
b'xejn għall-istazzjonijiet u n-netwerks tat-televixin
fi:<br><a name="_Hlt117935420"></a><a name="_Hlt117935421"></a><a name="_Hlt119390259"></a><a name="_Hlt119390260"></a><a
href="http://www.tvlink.org">http://www.tvlink.org</a></p>
<hr><p><sup><b><a name="fn1" href="#fnB1">[1]</a></b></sup> 	<a
href="http://www.millenniumassessment.org/en/index.aspx">http://www.millenniumassessment.org/en/index.aspx</a>.
</p>
<p>	Verżjoni tal-<i>Millennium Ecosystem Assessment Synthesis Report</i>
maħsuba għall-pubbliku ġenerali tinqara fi: </p>
<p>	<a
href="http://www.greenfacts.org/ecosystems/">http://www.greenfacts.org/ecosystems/</a>.</p>


