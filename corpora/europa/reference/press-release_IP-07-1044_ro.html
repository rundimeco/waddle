<h1>
<a name="Heading4"></a><b>Reformarea Europei pentru secolul 21:
Com</b><b>isia adoptă avizul său oficial înainte de
Conferinţa interguvernamentală</b></h1>
<h2>
<a name="Heading7"></a><b><i>Comisia Europeană a emis astăzi avizul
său oficial înainte de deschiderea Conferinţei
interguvernamentale</i></b><b><i>. Intitulat „Reformarea Europei pentru
secolul 21”, avizul Comisiei ia în considerare modul în care un
tratat de reformă ce respectă mandatul convenit la ultimul Consiliu
European va răspunde exigenţelor politice strategice cu care se
confruntă Europa de azi. Avizul Comisiei prezintă beneficiile pe care
un tratat de reformă le va aduce cetăţenilor. Comisia salută
convocarea Conferinţei interguvernamentale şi subliniază că
Europa are nevoie de un tratat de reformă care să fie convenit şi
ratificat înainte de alegerile europene din iunie 2009. </i></b></h2>
<p>Preşedintele Comisiei Europene, José Manuel Barroso, a declarat:
<i>„Acordul la care s-a ajuns în cadrul ultimului Consiliu European
dă un mandat clar şi precis acţiunii noastre. Dar un mandat nu
este un tratat. Acum trebuie să fim în pas cu evenimentul şi
să ne asigurăm că Tratatul de reformă va fi gata cât
mai curând posibil. Trebuie să profităm de şansa de a
produce schimbarea. De asemenea, trebuie să avem grijă ca toate ideile
şi contribuţiile prevăzute de mandatul Conferinţei
interguvernamentale (CIG) să se regăsească în textul
tratatului. Există un consens politic ferm ca domeniul de aplicare şi
conţinutul mandatului CIG să fie respectate şi nu redeschise.
Aceasta este opinia fermă a Comisiei.” </i></p>
<p>Margot Wallström, vicepreşedinte pentru relaţii
instituţionale şi strategia de comunicare a declarat:<i>
„Inovaţiile pe care le va aduce Tratatul de reformă în
domeniul politicilor sectoriale - energie, imigraţie, schimbările
climatice şi securitate - sunt un răspuns binevenit la
aşteptările cetăţenilor europeni faţă de Uniunea
Europeană. De asemenea, acest nou tratat va îmbunătăţi
modul în care funcţionează democraţia şi
transparenţa în Uniunea Europeană. Deliberările Consiliului
vor fi publice; rolul Parlamentului European va fi consolidat. Iniţiativa
pentru cetăţeni va introduce democraţia participativă
în Europa. Implicarea parlamentelor naţionale înseamnă mai
multă influenţă şi mai multă vizibilitate a
chestiunilor europene în dezbaterile politice la nivel
naţional”. </i></p>
<p>În conformitate cu avizul Comisiei, Europa trece proba definirii acelor
politici care să fie conforme cu aşteptările şi
aspiraţiile cetăţenilor: viziunea unei Europe pregătită
să conlucreze pentru a realiza un viitor comun. Pentru a-şi fructifica
potenţialul, Uniunea Europeană are nevoie de modernizare şi
reformă. </p>
<p>Comisia are convingerea că mandatul CIG convenit la Consiliul European
din 21-22 iunie 2007 realizează un echilibru între realismul politic
şi obiective, oferind Uniunii Europene o bază instituţională
şi politică solidă cu ajutorul căreia să poată
îndeplini aspiraţiile cetăţenilor ei. Mandatul CIG
oferă baza corespunzătoare pentru o Conferinţă
interguvernamentală rapidă şi eficientă, capabilă
să convină un tratat care să fie ratificat în cel mai scurt
timp.</p>
<p>Avizul Comisiei evidenţiază beneficiile pe care Tratatul de
reformă le va aduce, în urma acestui mandat, atât Uniunii
Europene cât şi cetăţenilor ei: </p>
<p>-	<u>O Europă mai democrată şi mai transparentă</u>,
precum şi consolidarea rolului pe care îl au Parlamentul European
şi parlamentele naţionale; o mai mare deschidere din partea
Consiliului; posibilitatea ca un milion de cetăţeni să facă
apel la Comisie pentru ca aceasta să propună o iniţiativă
care îi interesează şi, de asemenea, o perspectivă mai
clară privind partajarea competenţelor la nivel european şi
naţional.  </p>
<p>-	<u>O Europă mai eficientă,</u> cu instituţii şi metode
de lucru eficiente şi simplificate. În avizul Comisiei se prevede
modul în care Tratatul de reformă va stabili instituţii moderne a
căror capacitate decizională, în Uniunea celor 27 de state, va fi
mai rapidă; o capacitate sporită a Uniunii actuale de a acţiona
în domenii de maximă prioritate; reguli de vot simplificate şi
mai echitabile, precum şi instituţii simplificate.</p>
<p>-	<u>O Europă a drepturilor şi a valorilor, a
solidarităţii şi a securităţii</u>, în care
valorile şi obiectivele Uniunii să fie clare; o Cartă a
Drepturilor Fundamentale care să reunească drepturile civile,
politice, economice şi sociale pe care Uniunea trebuie să le respecte;
consolidarea solidarităţii şi securităţii, de exemplu
în ceea ce priveşte politica în domeniul energiei,
schimbările climatice, protecţia civilă, ajutorul umanitar
şi sănătatea publică, precum şi extinderea
capacităţii Uniunii de a hotărî în chestiuni
referitoare la libertate, securitate şi justiţie.</p>
<p>-	<u>Europa - actor pe scena mondială,</u> prin reunirea instrumentelor
de politică externă ale Europei, atât din punct de vedere al
dezvoltării politicilor sale, cât şi al rezultatelor acestora.
Prin Tratatul de reformă, vocea Europei se va auzi mai clar în
relaţiile cu partenerii mondiali; va spori coerenţa între
diferitele capitole de politică externă ale Uniunii Europene,
datorită noii arhitecturi instituţionale, vor fi valorificate
competenţele economice, politice şi diplomatice ale Europei, astfel
încât să fie promovate pe plan mondial interesele şi
valorile europene.  </p>
<p>În final, în avizul Comisiei se arată că un astfel de
tratat de reformă va oferi Uniunii capacitatea de a produce schimbarea, de
a aduce mai multă siguranţă şi prosperitate europenilor, de
a le deschide căi prin care să modeleze globalizarea. Comisia îi
invită pe toţi participanţii la Conferinţa
interguvernamentală să creeze condiţiile pentru ca Tratatul de
reformă să fie convenit şi ratificat înainte de alegerile
europene din iunie 2009.  </p>
<p><b>Context</b></p>
<p>La Consiliul European din 21-22 iunie 2007, şefii de state şi de
guverne au convenit convocarea unei Conferinţe interguvernamentale. A fost
adoptat un mandat al cărui drept obiectiv precis este redactarea unui
Tratat de reformă care să modifice Tratatul privind Uniunea
Europeană şi Tratatul de instituire a Comunităţii
Europene.</p>
<p>Înainte de începerea Conferinţei interguvernamentale, Comisia
emite un aviz oficial, în temeiul articolului 48 din Tratatul privind
Uniunea Europeană. </p>
<p>Preşedinţia portugheză şi-a anunţat intenţia de
a deschide Conferinţa interguvernamentală la Consiliul pentru afaceri
generale şi relaţii externe din 23-24 iulie 2007.</p>
<p>Întrebările şi răspunsurile privind mandatul CIG pentru
un Tratat de reformă pot fi găsite în <a
href="http://europa.eu/rapid/pressReleasesAction.do?reference=MEMO/07/283&format=HTML&aged=0&language=EN&guiLanguage=en">MEMO/07/283</a>,
iar informaţiile privind aspectele procedurale ale CIG pot fi găsite
în <a
href="http://europa.eu/rapid/pressReleasesAction.do?reference=MEMO/07/284&format=HTML&aged=0&language=EN&guiLanguage=en">MEMO/07/284</a>.
</p>

