<h1>
<a name="Heading4"></a><b>Piaţa internă:</b><b> Comisia ia
măsuri pentru a garanta punerea în aplicare a legislaţiei
comunitare de către 22 de state membre</b></h1>
<h2>
<a name="Heading7"></a><b><i>Comisia Europeană a decis să conducă
proceduri privind încălcarea dreptului comunitar împotriva a 22
de state membre pentru neaplicarea în legislaţia naţională a
anumitor directive privind piaţa internă.</i></b><b><i> Comisia va
solicita în mod oficial celor 22 de state membre – toate, cu
excepţia Bulgariei, Finlandei, Lituaniei, Ţărilor de Jos şi
Sloveniei – să pună în aplicare o directivă care
prevede adaptări tehnice la normele UE privind calificările
profesionale ca urmare a aderării Bulgariei şi României. De
asemenea, Comisia va solicita în mod oficial Republicii Cehe, Italiei
şi Suediei să pună în aplicare o directivă privind
dreptul societăţilor comerciale, iar Belgiei să implementeze
directiva privind cerinţele de capital. Aceste solicitări oficiale
sunt efectuate sub forma unor „avize motivate”, ceea ce
reprezintă cea de-a doua etapă a procedurii privind
încălcarea dreptului comunitar stabilită la articolul 226 din
Tratatul CE. În absenţa unui răspuns satisfăcător
în termen de două luni, Comisia poate sesiza Curtea Europeană de
Justiţie. În cele din urmă, Comisia a decis, în conformitate
cu articolul 228 din Tratatul CE, să trimită Irlandei un aviz motivat
prin care solicită acesteia executarea unei hotărâri a
Curţii Europene de Justiţie referitoare la punerea în aplicare a
directivei privind drepturile de închiriere şi de
împrumut.</i></b></h2>
<p><b>Recunoaşterea calificărilor din Bulgaria şi
România</b></p>
<p>Comisia a decis să emită avize motivate celor 22 de state membre
pentru neinformarea Comisiei cu privire la măsurile luate în vederea
punerii în aplicare a Directivei 2006/100/CE care prevede adaptări
tehnice la directivele privind calificările profesionale ca urmare a
aderării Bulgariei şi României la Uniunea Europeană la 1
ianuarie 2007. Directiva menţionată actualizează, printre altele,
toate listele de calificări care beneficiază de recunoaştere
automată, completându-le cu calificările corespunzătoare din
Bulgaria şi România. Termenul de aplicare a Directivei 2006/100/CE a
expirat la 1 ianuarie 2007. Numai Bulgaria, Finlanda, Lituania, Ţările
de Jos şi Slovenia au pus deja în aplicare toate dispoziţiile
necesare. </p>
<p>Atâta timp cât directiva respectivă nu este transpusă
în legislaţia naţională, personalul calificat din Bulgaria
şi România se poate confrunta cu proceduri birocratice inutile şi
greoaie pentru a-şi putea exercita dreptul la muncă pe tot cuprinsul
Uniunii Europene, iar utilizatorii potenţiali ai serviciilor prestate de
aceşti profesionişti pot fi privaţi de posibilitatea de a
beneficia de competenţele acestora.</p>
<p><b>Republica Cehă, Italia şi Suedia - dreptul
societăţilor comerciale</b></p>
<p>Comisia a decis trimiterea unor avize motivate Republicii Cehe, Italiei
şi Suediei pentru neaplicarea Directivei 2003/58 de modificare a primei
directive în materie de drept al societăţilor comerciale în
ceea ce priveşte obligaţiile de publicitate ale societăţilor
comerciale pe acţiuni până la termenul indicat, şi anume 31
decembrie 2006.</p>
<p><b>Belgia - Directiva privind cerinţele de capital</b></p>
<p>Comisia a decis emiterea unui aviz motivat Belgiei pentru necomunicarea
măsurilor de punere în aplicare a Directivei 2006/48/CE privind
iniţierea şi exercitarea activităţii instituţiilor de
credit. Directiva menţionată anterior – cunoscută sub
denumirea de „Directiva privind cerinţele de capital” –
stabileşte noi norme pentru calcularea capitalului propriu, şi anume
valoarea resurselor financiare proprii de care trebuie să dispună
băncile şi întreprinderile de investiţii pentru acoperirea
riscurilor asumate. Alături de Directiva 2006/49/CE privind rata de
adecvare a capitalului întreprinderilor de investiţii și al
instituţiilor de credit, directiva menţionată a introdus un cadru
mai flexibil şi adaptat riscului, care vizează
îmbunătăţirea gestionării riscului din partea
instituţiilor financiare, stimularea alocării mai eficiente a
capitalului, precum şi garantarea stabilităţii financiare.
Odată ce toate statele membre le vor pune în aplicare în mod
corespunzător, directivele menţionate vor aduce avantaje
consumatorilor, depunătorilor şi investitorilor din Uniunea
Europeană, stimulând eficienţa şi competitivitatea
pieţelor financiare. Termenul privind transpunerea directivelor a expirat
la 31 decembrie 2006. Belgia nu le-a implementat decât parţial în
legislaţia sa naţională. În februarie 2007, acestei
ţări i s-a trimis o scrisoare de somare.</p>
<p><b>Irlanda – Directiva privind drepturile de închiriere şi de
împrumut</b></p>
<p>Comisia a decis, în conformitate cu articolul 228 din Tratatul CE,
să trimită Irlandei un aviz motivat prin care solicită acesteia
executarea unei hotărâri a Curţii Europene de Justiţie
referitoare la punerea în aplicare a articolelor 1 şi 5 din Directiva
92/100/CEE privind drepturile de închiriere şi de împrumut
(codificată în prezent de Directiva 2006/115/CE). Directiva
menţionată stipulează că autorii trebuie să
obţină o remuneraţie atunci când lucrările lor sunt
utilizate pentru împrumutul public într-o bibliotecă şi
că anumite categorii de unităţi, însă nu toate, pot fi
exceptate de la plata remuneraţiei menţionate.<br>Cele mai recente
informaţii privind procedurile de încălcare a dreptului comunitar
referitoare la toate statele membre pot fi găsite la următoarea
adresă:</p>
<p><a
href="http://ec.europa.eu/community_law/index_en.htm">http://ec.europa.eu/community_law/index_en.htm</a></p>

