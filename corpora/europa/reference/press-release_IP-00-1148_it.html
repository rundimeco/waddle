<H3>
<P><B>La Carta dovrebbe essere integrata nei trattati</B></H3>
<P><I><B>A giudizio della Commissione europea, il progetto di Carta dei diritti fondamentali dell'Unione europea comporta un'autentica innovazione, quale che sia lo status che le verr</B></I><I><B>à riconosciuto nell'immediato. Prima o poi essa dovr</B></I><I><B>à comunque essere ripresa nei trattati. Quando e come? In una comunicazione adottata quest'oggi la Commissione tratteggia qualche elemento di risposta.</B></I>
<P>Su iniziativa del presidente della Commissione, Romano Prodi, e del commissario responsabile per la giustizia e gli affari interni, António Vitorino, in data odierna la Commissione ha adottato una comunicazione sulla natura della Carta dei diritti fondamentali dell'Unione europea.
<P>Trattandosi dello strumento per controllare il rispetto dei diritti fondamentali da parte delle istituzioni e degli Stati membri, ove operino entro l'ordinamento giuridico dell'Unione, la Commissione ritiene che la Carta sia destinata naturalmente a essere "prima o poi" integrata nei trattati.
<P>Esiste un nesso molto stretto fra il riassetto dei trattati e l'inserimento in essi della Carta. "Per questo, a Nizza i capi di Stato e di governo dovrebbero decidere almeno di avviare tale processo, fissandone con chiarezza gli obiettivi, le modalità e la procedura."
<P><B>Un effettivo "valore aggiunto"</B>
<P>A prescindere dallo status che verrà in definitiva conferito alla Carta, la Commissione è persuasa che il progetto offra un autentico "valore aggiunto", in quanto riunisce in un unico testo diritti finora dispersi tra vari strumenti internazionali e nazionali, ingloba tutti i diritti delle persone, oltre ad abbandonare la distinzione tra diritti civili e politici da un lato, diritti economici e sociali dall'altro.
<P>Il progetto enuncia diritti riconosciuti in massima parte a chiunque, a prescindere dalla nazionalità o dal luogo di residenza delle persone. Esso definisce inoltre diritti che intendono rispondere alle sfide inerenti agli sviluppi attuali e futuri delle tecnologie dell'informazione o dell'ingegneria genetica. Viene infine ripreso il diritto di accesso ai documenti amministrativi delle istituzioni comunitarie o il diritto a una buona amministrazione, che sintetizza la giurisprudenza della Corte al riguardo.
<P>Sarà questo "valore aggiunto" a determinare in futuro il successo della Carta.
<P><B>Criteri per decidere</B>
<P>Qualsiasi decisione in merito allo status giuridico della Carta va presa in modo pragmatico e concreto, basandosi sui criteri seguenti:
<UL><P><LI>valutare il contenuto della Carta,
<P><LI>rafforzare la certezza del diritto,
<P><LI>rendere visibili i diritti per i cittadini,
<P><LI>sottendere all'intero progetto europeo valori protetti dai diritti fondamentali.
</UL><P>Ipotesi di integrazione nei trattati 
<P>Il progetto di Carta è stato redatto "come se" dovesse essere integrato nei trattati, salvaguardando in tal modo la decisione ultima che spetterà al Consiglio europeo. Il testo può quindi essere integrato nel trattato sull'Unione europea tale e quale, sotto un titolo "Carta dei diritti fondamentali", o incorporato in un protocollo allegato ai trattati.
<P>La Commissione è del parere che il progetto risponda in modo soddisfacente a tutti i problemi che l'inserimento della Carta nei trattati potrebbe destare, che riguardano:
<UL><P><LI>il rispetto dell'autonomia dell'ordinamento giuridico dell'Unione,
<P><LI>il nesso tra la Carta e la convenzione europea di salvaguardia dei diritti dell'uomo e delle libertà fondamentali,
<P><LI>le relazioni tra la Carta e le competenze dell'Unione, nonché il rispetto del principio di sussidiarietà,
<P><LI>le relazioni della Carta con le costituzioni nazionali,
<P><LI>e la certezza del diritto in materia di diritti fondamentali.
</UL><P>"Non è troppo azzardato prevedere che la Carta dispiegherà i propri effetti, anche sul piano giuridico, a prescindere dallo status che le verrà conferito", secondo la conclusione della Commissione.
<P><B>Contesto</B>
<P>La Commissione ha avuto modo di pronunciarsi sulla natura della Carta rispondendo a un'interrogazione orale nel dicembre scorso, dinanzi al Parlamento europeo. A quell'epoca, la Commissione dichiarava che la Convenzione incaricata di elaborare il progetto di Carta, nel corso dei suoi lavori e nell'esito finale, avrebbe dovuto lasciare la porta aperta a due possibilità di scelta sullo status definitivo della Carta, conformemente a quanto prospettato dai capi di Stato e di governo: un testo giuridicamente vincolante e inserito nei trattati oppure una dichiarazione politica solenne.
<P>La Commissione precisava altresì che il progetto di Carta avrebbe dovuto rispondere a due obiettivi fondamentali: risultare visibile per i cittadini e offrire la necessaria certezza del diritto nei settori d'applicazione dell'ordinamento giuridico dell'Unione.
<P>Il 12 settembre scorso la Commissione ha adottato una prima comunicazione sulla Carta, nella quale esprime il parere che per l'Unione non sia possibile "basarsi solo su mere considerazioni economiche. L'Unione deve al contrario radicarsi nei valori umani fondamentali, comuni a tutti i paesi europei. Si tratta di un presupposto affinché tutti i cittadini possano guardare con fiducia all'integrazione europea, nel convincimento che l'Unione formi un quadro nel quale possono identificarsi".
