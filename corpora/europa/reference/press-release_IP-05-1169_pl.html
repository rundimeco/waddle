<h1>
<a name="Heading3"></a><b>Pomoc państwa: Komisja rozpoczyna
konsultacje publiczne w sprawie środków mających na celu
poprawę pomocy państwa na rzecz innowacji</b></h1>
<p><b><i>Komisja Europejska rozpoczyna proces konsultacji w sprawie ulepszenia
unijnych zasad dotyczących pomocy państwa w odniesieniu do
projektów wspierających innowacje, oczekując przed
przyjęciem ostatecznych środków komentarzy od zainteresowanych
stron. Proponowane ulepszenia obejmują zasady dotyczące pomocy na
finansowanie innowacji, kryteria wsparcia organów publicznych w bardziej
efektywnym wyznaczaniu celów pomocy, objaśnienie zasad w celu
zwiększenia pewności prawnej oraz uproszczenie ram regulacyjnych.
Wnioski dotyczące pomocy na rzecz innowacji obejmują sześć
dużych obszarów: nowopowstające przedsiębiorstwa
innowacyjne, kapitał podwyższonego ryzyka, włączenie
pojęcia innowacji do istniejących zasad dotyczących pomocy
państwa na badania i rozwój (BiR), pośredniczące jednostki
innowacyjne, szkolenia i mobilność między MŚP a
uniwersyteckimi pracownikami naukowymi oraz bieguny doskonałości dla
projektów stanowiących przedmiot wspólnego interesu
europejskiego.</i></b></p>
<p>Komisarz ds. konkurencji Neelie Kroes powiedziała: „Choć
najlepszym narzędziem wzmacniania innowacji i konkurencyjności w
Europie jest efektywna konkurencja, pomoc państwa również
może odgrywać bardzo pożyteczną rolę
wspomagającą. W swoim dokumencie konsultacyjnym Komisja po raz
pierwszy przedstawia konkretne pomysły dotyczące sposobów
wsparcia innowacji w ramach pomocy państwa. Jest to również
pierwszy przypadek konkretnego zastosowania precyzyjnego podejścia
gospodarczego określonego w planie działania w zakresie pomocy
państwa”.</p>
<p><a name="_Hlt114910112"></a><a name="_Hlt114910113"></a><a name="_Hlt114910400"></a>Wraz
ze wznowieniem działań w ramach strategii lizbońskiej w lutym
2005 r. (patrz: <a
href="/rapid/pressReleasesAction.do?reference=IP/05/130&format=HTML&aged=1&language=EN&guiLanguage=en">IP/05/130</a>)
Komisja Barrosa podkreśliła potrzebę osiągnięcia przez
Państwa Członkowskie wzrostu poziomu i jakości zatrudnienia w
Europie, która ma być bardziej dynamiczna, innowacyjna i atrakcyjna.
Jest to niezbędne w celu wzmocnienia gospodarki europejskiej przy
jednoczesnym zachowaniu i pielęgnowaniu europejskiego modelu
społecznego i środowiskowego. Innowacyjność jest w tym
kontekście zagadnieniem zasadniczym i choć sytuacja w
różnych Państwach Członkowskich i sektorach nie jest taka
sama, UE jako całość nie wytwarza obecnie takiego poziomu
innowacji, który byłby wystarczający dla wzrostu gospodarczego i
zatrudnienia. </p>
<p>Komunikat w sprawie pomocy państwa na rzecz innowacji wzywa
zainteresowane strony do wyrażenia opinii na temat szeregu konkretnych
środków, w stosunku do których Komisja mogłaby udzielać
zezwolenia na pomoc państwa w ramach zasad i kryteriów <i>ex-ante</i>.
Na podstawie wyników konsultacji do istniejących zasad
dotyczących pomocy państwa zostaną włączone nowe
przepisy. Przepisy te będą oznaczać dla stosujących je
Państw Członkowskich nie tylko szybsze zatwierdzenie pomocy
państwa, ale również pomoc w bardziej efektywnym wykorzystaniu
publicznych pieniędzy.</p>
<p>W dokumencie konsultacyjnym Komisja jasno stwierdza, że pomoc
państwa nie stanowi odpowiedzi na wszystkie problemy Europy związane z
konkurencyjnością lub innowacyjnością. Aby dany podmiot
gospodarczy mógł podjąć bardziej innowacyjną
działalność, potrzeba przede wszystkim efektywnej konkurencji.
Konkurencja jest źródłem naturalnych bodźców,
pobudzających przedsiębiorstwa do realizowania nowych
pomysłów i tworzenia nowych produktów; konkurencja sprawia,
że dostosowują się one do zmian; natomiast napiętnuje te
przedsiębiorstwa, które nie postępują z czasem lub
pozostają w tyle. Zapewnianie konkurencji jako napędu dla innowacji
jest zatem równie istotne jak wsparcie udzielane przez rząd.</p>
<p><a name="_Hlt114912416"></a><a name="_Hlt114912417"></a><a name="_Hlt114912469"></a><a name="_Hlt114912470"></a>Zgodnie
z precyzyjnym podejściem gospodarczym, ustanowionym w planie działania
w zakresie pomocy państwa z czerwca 2005 r. (patrz: <a
href="/rapid/pressReleasesAction.do?reference=IP/05/680&format=HTML&aged=1&language=PL&guiLanguage=en">IP/05/680</a>
i <a
href="/rapid/pressReleasesAction.do?reference=MEMO/05/195&format=HTML&aged=1&language=EN&guiLanguage=en">MEMO/05/195</a>),
komunikat w sprawie pomocy państwa na rzecz innowacji określa
jasną metodologię oceny środków pomocy państwa na rzecz
działań innowacyjnych. Zasady zezwalają na pomoc państwa,
jeżeli:<br>1) 	instrument pomocy dotyczy jasno określonego obszaru
zawodności rynku;</p>
<p>2) 	pomoc państwa jest najwłaściwszym instrumentem polityki
(<i>nie zawsze – czasami właściwsze mogą okazać
się polityki strukturalne lub działania regulacyjne</i>);</p>
<p>3)	pomoc stanowi zachętę do dalszej innowacyjności i jest
proporcjonalna do wyznaczonego celu oraz</p>
<p>4) 	zakłócenia konkurencji mają ograniczony charakter.</p>
<p>W komunikacie Komisja wyznacza kilka obszarów zawodności rynku,
które mogą przeszkadzać w osiągnięciu optymalnych
poziomów innowacyjności, a także rozważa, w jaki sposób
pomoc państwa może przyczynić się do zmiany zachęt na
rzecz innowacji. Na tej podstawie w komunikacie proponuje się zezwolić
na dwa rodzaje działań związanych z
innowacyjnością:</p>
<p>a) działania wspierające podejmowanie ryzyka i przeprowadzanie
doświadczeń w celu zbliżenia obszarów badań i rynku
oraz</p>
<p>b)	działania, które wpływają na poprawę
ogólnych warunków otoczenia gospodarczego.</p>
<p>Komunikat przedstawia następnie sześć konkretnych
środków wsparcia innowacji w ramach pomocy państwa:</p>
<p>1) wsparcie na tworzenie i rozwój nowych przedsiębiorstw
innowacyjnych (w postaci ulg podatkowych i dotacji),</p>
<p>2) dodatkowa elastyczność pomocy państwa w zakresie
kapitału podwyższonego ryzyka,</p>
<p>3) rozszerzenie zakresu obowiązujących zasad dotyczących
pomocy państwa na badania i rozwój oraz dopuszczenie pomocy
państwa dla MŚP prowadzących działalność
innowacyjną (np. w zakresie prototypów mających zastosowanie
komercyjne, wzorów technicznych lub studiów wykonalności),</p>
<p>4) dotacje dla MŚP na zakup usług świadczonych przez
pośredniczące jednostki innowacyjne,</p>
<p>5) dotacje dla MŚP na zatrudnienie wysoko wykwalifikowanych
naukowców i inżynierów oraz na skorzystanie z
możliwości wymiany pracowników między uniwersytetami a
dużymi przedsiębiorstwami,</p>
<p>6) wsparcie rozwoju biegunów doskonałości poprzez
współpracę, gromadzenie i realizację projektów
stanowiących przedmiot wspólnego interesu europejskiego.</p>
<p>Więcej informacji na ten temat można znaleźć w <a
href="/rapid/pressReleasesAction.do?reference=MEMO/05/333&format=HTML&aged=0&language=EN&guiLanguage=en">MEMO/05/333</a>.<br>Pełen
tekst komunikatu znajduje się na następującej stronie
internetowej:</p>
<p><a
href="http://ec.europa.eu/competition/state_aid/others/action_plan/">http://ec.europa.eu/competition/state_aid/others/action_plan/</a></p>
<p>Komentarze należy przesyłać z dopiskiem „<i>Konsultacje
w sprawie pomocy państwa na rzecz innowacji</i>” pocztą
elektroniczną na adres: STATEAIDGREFFE@CEC.EU.INT lub zwykłą
pocztą na adres Kancelarii ds. Pomocy Państwa w DG ds.
Konkurencji:<br>DG Competition<br>State Aid Greffe<br>SPA 3, office
6/5<br>B-1049 Bruksela</p>
<p>Belgia</p>

