<h1>
<a name="Heading4"></a><b>Jauna atkritumu apsaimniekošanas
stratēģija:</b><b> veidojot Eiropu par otrreizējās
pārstrādes līderu sabiedrību</b></h1>
<p><b><i>Šodien Eiropas Komisija iesniedza priekšlikumu jaunai
stratēģijai par izvairīšanos no atkritumu
radīšanas un atkritumu otrreizēju pārstrādi. Ar šo
ilgtermiņa stratēģiju noteikts mērķis, kas Eiropai
līdzētu kļūt par tādu sabiedrību, kas, izmantojot
otrreizējo pārstrādi, cenšas izvairīties no atkritumu
radīšanas un lūko izmantot atkritumus kā izejmateriālu.
Tajā tiks izmantotas tās zināšanas, ko sagatavos cita,
šodien pieņemta, tematiska stratēģija par resursiem. Lai
noteiktu otrreizējās atkritumu pārstrādes standartus un
dalībvalstīm uzliktu pienākumu izstrādāt savas
programmas, lai izvairītos no atkritumu radīšanas, Komisija
ierosina vispirms pārskatīt tā dēvēto “Atkritumu
pamatdirektīvu”, kas pieņemta 1975. gadā. To
pārskatot, tiks apvienoti, racionalizēti un precizēti
tiesību akti, radot labāku noregulējumu. Šīs divas
stratēģijas par atkritumiem un izejmateriāliem ietilpst
septiņu “tematisko” stratēģiju grupā, kas
prasīta 6. Vides rīcības programmā
(2002.–2012. gadam). </i></b></p>
<p>Par vides jautājumiem atbildīgais komisārs Stavrs Dims teica:
“Atkritumu daudzums ir nesamērīgi pieaudzis, pārsniedzot
pat ekonomisko izaugsmi.  Atkritumu radīšana,
atbrīvošanās no atkritumiem un atkritumu otrreizēja
pārstrāde rūp mums visiem: cilvēkiem, uzņēmumiem
un valsts iestādēm.  Ir laiks padarīt mūsu pieeju atkritumu
apsaimniekošanai mūsdienīgāku, kā arī
veicināt un uzlabot otrreizējo pārstrādi. Tieši
šādiem mērķiem kalpos mūsu jaunā
stratēģija.”</p>
<p><b>Atkritumi – vairāk nekā jebkad</b></p>
<p>ES tiesību akti par vidi jau palīdzējuši uzlabot to,
kā notiek atbrīvošanās no atkritumiem un to, kā
pārstrādā konkrētas atkritumu plūsmas, piemēram,
mājsaimniecības atkritumus, iesaiņojumu, automašīnas un
nolietotas elektriskas un elektroniskas iekārtas. Atkritumu
apsaimniekošana sen jau vairs nav šķietami netīrs un
piesārņojošs darbs. Pastāv stingras standartprasības
par atkritumu poligoniem un atkritumu sadedzināšanas
krāsnīm. Pašreiz nozare mēģina gūt peļņu
no atkritumiem, nevis tos vienkārši izgāzt.</p>
<p>Tomēr, tiek lēsts, ka ES rada vairāk nekā 1,3 miljardus
tonnu atkritumu gadā, un šis pieaugums līdzīgs
ekonomiskās izaugsmes rādītājiem. Piemēram, gan IKP,
gan mājsaimniecības atkritumi laikā no 1995. līdz
2003. gadam pieauga par 19%. Šādas „izaugsmes”
rezultātā, neraugoties uz otrreizējās pārstrādes
ievērojamo pieaugumu, atkritumu apglabāšana, kas videi ir
„visnepatīkamākais” saskares veids ar atkritumiem,
samazinās ļoti lēnām.</p>
<p><b>Politikai par atkritumiem būtu jāpalīdz uzlabot to, kā
mēs izmantojam resursus</b></p>
<p>Pašreiz ir svarīgi paplašināt ES politiku par
atkritumiem, lai tā būtu mūsdienīga un atbilstu
jaunākajai zinātniskajai informācijai. Uzņēmumiem un
valsts iestādēm ir jāizmanto tā dēvētā "pilna
aprites cikla” pieeja, kas neskar tikai atkritumu radītu
piesārņojumu vien. Ir jāņem vērā arī, kā
politika par atkritumiem var visefektīvāk samazināt to
nelabvēlīgo ietekmi uz vidi, izmantojot resursus, ko iegūst ar
otrreizējās pārstrādes un atkritumu reģenerācijas
palīdzību.</p>
<p>Lai sasniegtu šo mērķi, ES tiesību aktiem par atkritumiem
ir jāveido pareizā normatīvā vide otrreizējās
pārstrādes darba attīstībai.</p>
<p><b>Stratēģijā ierosinātie pasākumi</b></p>
<p>Stratēģija ir instrumentu kopums. Tajā ir priekšlikums
dokumentam, lai modernizētu 1975. gada atkritumu
pamatdirektīvu.</p>
<p>Nozīmīgākie grozījumi, kurus ierosina veikt atkritumu
pamatdirektīvā, ir šādi:</p>
<ul>
<li>Galveno uzmanību atkritumu politikā pievērst resursu
izmantošanas veida uzlabošanai;</li>
<li>Noteikt obligātas valsts programmas, lai izvairītos no
atkritumiem, ņemot vērā atšķirīgos valstu,
reģionālos un vietējos apstākļus; šo programmu
izstrāde jāpabeidz trīs gadu laikā pēc direktīvas
stāšanās spēkā;</li>
<li>Uzlabot otrreizējās pārstrādes tirgu, izveidojot
ekoloģiskuma standartus, kuros sīki noteikts tas, kādos
apstākļos daži otrreiz pārstrādāti atkritumi vairs
netiek uzskatīti par atkritumiem;</li>
<li>Vienkāršot tiesību aktus par atkritumiem, precizējot
definīcijas, racionalizējot priekšlikumus un
iestrādājot arī direktīvu par bīstamiem atkritumiem
(91/689/EEK) un par atkritumeļļām (75/439/EEK), kurā
galvenā uzmanība pievērsta šādu eļļu
savākšanai, nevis to reģenerācijai, jo šāda pieeja
nav derīga vides apsvērumu dēļ.</li></ul><p>Ir plānoti
tālāki pasākumi tuvākajai piecgadei, lai veicinātu
otrreizējo pārstrādi un radītu labāku normatīvo
vidi otrreizējās pārstrādes darbam.
Stratēģijā ir arī novērtējums uz vidi.</p>
<p><b>Tematiskās stratēģijas</b></p>
<p>Pārējās piecas tematiskās stratēģijas, kuras
Komisija gatavo saskaņā ar ES 6. Vides rīcības programmu,
attiecas uz gaisa piesārņojumu (izklāstīta 2005. gada
21. septembrī) un jūras vidi (2005. gada
20. oktobrī), kā arī par augsni, pesticīdiem un
pilsētvidi, kas vēl tiks laistas klajā. </p>
<p>Šīs tematiskās stratēģijas liecina par
mūsdienīgāku lēmumu veidošanas procesu. Tās
pamatojas uz plašu pētniecības darbu un apspriedēm ar
ieinteresētajām aprindām, tā problēmu risina vienoti un
ar stratēģiju kopumu gādā, ka tiek ievērota saikne ar
citām problēmām un politikas jomām, stimulējot
labāku noregulējuma izveidi. <br>Sīkākai informācijai
par stratēģiju skatīt <a
href="/rapid/pressReleasesAction.do?reference=MEMO/05/496&format=HTML&aged=0&language=EN&guiLanguage=fr">MEMO/05/496</a>.<br>Stratēģijas
pilns teksts ir:<br><a
href="http://ec.europa.eu/environment/waste/strategy.htm">http://ec.europa.eu/environment/waste/strategy.htm</a>.
<br>Televīzijas raidstacijas un tīkli var izmantot jauno bezmaksas
video ziņu programmu par resursu un atkritumu stratēģijām,
kas atrodama:<br><a name="_Hlt117935420"></a><a name="_Hlt117935421"></a><a
href="http://www.tvlink.org/">http://www.tvlink.org/</a></p>

