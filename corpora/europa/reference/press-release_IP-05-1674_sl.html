<h1>
<a name="Heading4"></a><b>Komisija predložila evropsko strategijo
o trajnostni rabi naravnih virov</b></h1>
<p><b><i>Evropska komisija je danes predložila nov pristop za dosego bolj
trajnostne rabe naravnih virov. Njen cilj je zmanjšati okoljske vplive v
zvezi z rabo virov v rastočem gospodarstvu tako v Evropi kot tudi globalno.
Vplivi netrajnostne rabe virov so npr. podnebne spremembe kot posledica rabe
fosilnega goriva in prekomernega izkoriščanja čiste vode, tal in
nekaterih staležev rib. Strategija se osredotoča na izboljšanje
znanja, razvoj orodij za spremljanje in podpiranje strateških pristopov v
nekaterih gospodarskih sektorjih, državah članicah in na mednarodni
ravni. Je ena izmed sedmih „tematskih“ strategij v okviru
šestega okoljskega akcijskega programa (2002-2012) in tesno povezana s
tematsko strategijo o odpadkih, ki je bila prav tako sprejeta danes.
</i></b></p>
<p>Komisar za okolje Stavros Dimas je povedal: „Evropsko gospodarstvo
uporablja velike količine naravnih virov pogosto na način, ki
škoduje okolju in ogroža bazo virov, od katerih smo odvisni mi sami in
s tem tudi prihodnja gospodarska rast. Poleg tega povečuje količine
odpadkov. Da bomo lahko ustrezno ukrepali, potrebujemo vsestranski pristop, ki
meri vplive rabe virov in obvešča oblikovalce politike. To je lahko
odločilen korak pri doseganju trajnostnega razvoja.“</p>
<p><b>Okoljski vplivi rabe virov</b><br>Gospodarske dejavnosti so bile vedno
ključnega pomena za rabo virov. Če raste globalno gospodarstvo, raste
tudi raba naravnih virov, kot so zemlja, gozdovi, prosto živeče
živali in rastline, tla, zrak, voda, fosilna goriva in surovine. Veliko
trenutnih vzorcev rabe in tehnologij vpliva na okolje in ogroža prihodnjo
razpoložljivost virov. Iz nedavnega poročila novega tisočletja o
oceni ekosistemov<sup><a name="fnB1" href="#fn1">[1]</a></sup>, ki je bil
izdelan pod okriljem Združenih narodov, je razvidno, da se uničuje ali
netrajnostno uporablja 15 od 24 ekosistemskih storitev, ki nudijo surovine in
podpirajo življenje na Zemlji, zaradi česar je ogrožen
planet.</p>
<p><b>„Več vrednosti - manj vpliva - boljša nadomestila“
</b></p>
<p>„Tematska strategija o trajnostni rabi naravnih virov“ razvija
politični okvir, ki bo zmanjšal okoljske vplive rabe virov v
rastočem gospodarstvu. Njen cilj je „več vrednosti – manj
vpliva – boljša nadomestila“:</p>
<ul>
<li>več vrednosti – ustvarjanje več vrednosti ob manjši
rabi virov (povečanje produktivnosti virov);</li>
<li>manj vpliva – zmanjšanje splošnega okoljskega vpliva
uporabljenih virov (povečanje ekoučinkovitosti);</li>
<li>boljša nadomestila – nadomeščanje virov, ki se trenutno
uporabljajo, z boljšimi nadomestili, če čistejše rabe ni
mogoče doseči.</li></ul><p>To je treba doseči za celoten
življenjski krog rabe virov, pri čemer se je treba izogniti, da bi se
okoljski vplivi prestavili iz ene faze v drugo ali druge države. Ker
odpadki prestavljajo zadnjo fazo življenjskega kroga vira, bo strategijah o
virih zbrala pomembne podatke za tematsko strategijo o preprečevanju in
recikliranju odpadkov in jo hkrati tudi dopolnjevala, saj bo zmanjšala
odpadke. </p>
<p><b>Predlagani ukrepi v okviru strategije</b></p>
<p>Za časovno obdobje 25 let strategija predlaga nekatere posebne ukrepe,
ki  vključujejo:</p>
<ul>
<li>Podatkovni center, ki ga bo vodila Evropska komisija, bo zbiral
razpoložljivo znanje o naravnih virih in obveščal nosilce
odločitev;</li>
<li>Mednarodni forum, ki bo ustanovljen v sodelovanju z Okoljskim programom
Združenih narodov (UNEP), bo nudil neodvisne strokovne nasvete glede
globalnih vidikov rabe virov;</li>
<li>Države članice bodo razvile nacionalne ukrepe in programe pod
vodstvom Foruma na visoki ravni, ki bo sestavljen iz predstavnikov Komisije,
držav članic in ostalih interesnih skupin;</li>
<li>upoštevanje okoljskih vplivov rabe virov v akcijskih načrtih za
gospodarski sektor, ki jih Komisija namerava razviti v okviru Strategije za rast
in delovna mesta; </li>
<li>razvoj kazalnikov za spremljanje in redno pregledovanje napredka pri
doseganju strateškega cilja do leta 2008.</li></ul><p><b>Tematske
strategije</b></p>
<p>Ostalih pet tematskih strategij, ki jih Komisija razvija, pokriva
onesnaževanje zraka (predložena 21. septembra 2006) in morsko okolje
(predložena 24. oktobra 2005) kot tudi tla, pesticide in mestno okolje.
</p>
<p>Tematske strategije predstavljajo moderen način sprejemanja
odločitev. Temeljijo na obsežnih raziskavah in posvetovanju z
interesnimi skupinami, celovito rešujejo probleme, saj upoštevajo
povezanost z drugimi problemi in političnimi področji, ter spodbujajo
boljšo pravno ureditev. </p>
<p>Več podrobnosti o strategiji o virih je na voljo na: <a
href="/rapid/pressReleasesAction.do?reference=MEMO/05/497&format=HTML&aged=0&language=EN&guiLanguage=fr">MEMO/05/497</a><br>Celotna
strategija je na voljo na:</p>
<p><a
href="http://ec.europa.eu/environment/natres/index.htm">http://ec.europa.eu/environment/natres/index.htm</a><br><a name="_Hlt117935420"></a><a name="_Hlt117935421"></a><a name="_Hlt119390259"></a><a name="_Hlt119390260"></a>Videonovice
o strategiji, ki jih lahko televizijske postaje in omrežja predvajajo
brezplačno, so na voljo na:<br><a
href="http://www.tvlink.org">http://www.tvlink.org</a></p>
<hr><p><sup><b><a name="fn1" href="#fnB1">[1]</a></b></sup> 	<a
href="http://www.millenniumassessment.org/en/index.aspx">http://www.millenniumassessment.org/en/index.aspx</a>.
</p>
<p>	Poenostavljeno različico povzetka Poročila novega tisočletja
o oceni ekosistemov najdete na: <a
href="http://www.greenfacts.org/ecosystems/">http://www.greenfacts.org/ecosystems/</a>.</p>


