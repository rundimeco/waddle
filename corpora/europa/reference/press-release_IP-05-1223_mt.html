<h1>
<a name="Heading4"></a><b>Proposta tal-Kummissjoni biex tħalli
r-ritorn tal-laħam taċ-ċanga fuq l-għadma appoġġat
mill-Istati Membri</b></h1>
<p><b><i>Abbozz ta' proposta tal-Kummissjoni li jgħolli l-limitu ta’
l-età li fiha l-kolonna vertebrali għandha titneħħa minn
maċ-ċanga ġie approvat illum mill-Istati Membri fil-Kumitat
Permanenti dwar il-Katina Alimentari u s-Saħħa ta' l-Annimali
(SCFCAH). Suġġett għad-dritt ta’ skrutinju mill-Parlament
Ewropew u l-adozzjoni finali mill-Kummissjoni Ewropea fix-xahrejn li jmiss,
il-vot ta’ llum iħejji t-triq għall-produzzjoni mill-ġdid
fl-UE tal-laħam taċ-ċanga fuq l-għadma,
bħall-Fiorentina Taljana u t-T-bone steak. L-abbozz ta'
deċiżjoni, ibbażat fuq il-konsulenza xjentifika ta’
l-Awtorità Ewropea għas-Sikurezza Alimentari (EFSA), jgħolli
l-limitu li taħtu l-kolonna vertebrali ta’ l-annimali maqtula
għandha titneħħa minn 12-il sa 24 xahar. Din hija l-ewwel
proposta relatata mat-tibdil ta’ ċerti miżuri UE dwar il-BSE
mill-pubblikazzjoni tal-Pjan għat-TSE tal-Kummissjoni (<a
href="/rapid/pressReleasesAction.do?reference=IP/05/952&format=HTML&aged=0&language=EN&guiLanguage=en">ara
IP/05/952</a>) f’Lulju. </i></b></p>
<p>Markos Kyprianou, il-Kummissarju għas-Saħħa u l-Ħarsien
tal-Konsumatur, qal: “Dan l-ewwel pass lejn it-tnaqqis tal-miżuri UE
għall-<i>BSE</i> jirrifletti pożittivament il-progress li
għamilna fil-ġlieda kontra l-marda. Din mhijiex mossa li saret
mingħajr ħsieb. Il-Kummissjoni kkunsidrat l-għarfien xjentifiku
l-iktar sod, eżaminat l-evidenza statistika u kellha taħdidiet
intensivi ma’ l-Istati Membri u l-Parlament Ewropew. Ninsabu kunfidenti li
l-livell għoli tal-ħarsien tal-konsumatur stabbilit permezz tar-regoli
tagħna dwar il-<i>BSE</i> f’dawn l-aħħar għaxar snin
mhux se jkun affettwat minn din il-proposta."</p>
<p>Minn Ottubru tas-sena 2000, il-kolonna vertebrali kienet fil-lista ta’
l-UE ta' Materjal speċifikat ta' riskju (<i>SRM</i>), meqjus li joħloq
l-akbar riskju li tittieħed il-<i>BSE</i>. Skond il-leġiżlazzjoni
ta' l-UE dwar il-<i>BSE</i>, hemm l-obbligu li kull <i>SRM</i>
jitneħħa u jinqered f’annimali bovini ‘l fuq minn 12-il
xahar, biex ma jitħalliex jidħol fil-katina alimentari u ta’
l-għalf. Minħabba dan, u miżuri stretti oħra
għat-tnaqqis tar-riskju, kien hemm tnaqqis sinifikanti fin-numru ta’
każijiet li rriżultaw pożittivi għall-<i>BSE</i> individwati
fl-UE f’dawn l-aħħar ftit snin u l-età ta’ dawk
il-każijiet pożittivi għoliet kostantement. Dawn l-iżviluppi
pożittivi ġiegħlu l-Kummissjoni tirrifletti dwar xi emendi
possibbli għal ċerti miżuri tat-<i>TSE</i> fis-seħħ,
bil-għan li jiġu aġġornati konformament mal-qagħda
mtejba.</p>
<p>F’April 2005, l-<i>EFSA</i> ppubblikat opinjoni li fiha
appoġġat żieda fil-limitu ta’ l-età
għat-tneħħija tal-kolonna vertebrali bovina, u ddikjarat li anki
sa 30 xhar jista’ jitqies bħal limitu konsiderevolment mingħajr
periklu. Fuq il-bażi ta’ din l-opinjoni, u meta tqiesu l-fehmiet
ta’ l-Istati Membri u l-Parlament, il-Kummissjoni pproponiet l-24 xahar
bħala l-iktar limitu prattiku ta’ l-età biex tippermetti
l-ogħla marġini ta’ sikurezza kontra l-<i>BSE</i>. Dan il-limitu
jista’ jiġi kkunsidrat mill-ġdid fil-futur, jekk tkompli x-xejra
għat-tnaqqis tan-numru ta' każijiet tal-<i>BSE</i>. </p>
<p>Il-Pjan għat-<i>TSE</i> jġib ukoll ‘il quddiem
il-possibilità tar-reviżjoni ta' regoli oħra ta’
l-<i>SRM</i> fi żmien qrib/medju, ibbażat fuq żviluppi
fis-sitwazzjoni tal-<i>BSE</i> u l-għarfien xjentifiku l-iktar
reċenti.</p>
<p>Huwa mistenni li ż-żieda fil-limitu ta' l-età
għat-tneħħija tal-kolonna vertebrali jkollha impatt pożittiv
fuq il-kompetittività tal-bdiewa u l-industriji tal-laħam, kif ukoll
biex jitnaqqas l-ammont ta' skart <i>SRM</i> iġġenerat fl-UE.</p>
<p>Għal iktar informazzjoni dwar il-miżuri UE għall-<i>BSE</i>,
ara: </p>
<p><a
href="http://ec.europa.eu/food/food/biosafety/bse/index_en.htm">http://ec.europa.eu/food/food/biosafety/bse/index_en.htm</a></p>

