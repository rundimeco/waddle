<h1>
<a name="Heading4"></a><b>Beartaíonn an Coimisiún leas
iomlán a bhaint as teangacha</b></h1>
<h2>
<a name="Heading7"></a><b><i>Ghlac an Coimisiún Eorpach Teachtaireacht
inniu dar teideal "Ilteangachas: tairbhe don Eoraip agus tiomantas
comhpháirteach", lena ndírítear ar theangacha i gcomhthéacs
níos forleithne, mar atá an comhtháthú sóisialta agus
an rathúnas. Trí bhíthin an t-ilteangachas a
lánpháirtiú i sraith beartas agus gníomhartha ón Aontas
Eorpach, is é is aidhm don Teachtaireacht an cor a léiriú faoi
mar atá sé don Aontas Eorpach, ina bhfuil breis is 490 milliún
saoránach, scileanna éagsúla teanga agus riachtanais
éagsúla.</i></b></h2>
<p>Is éard a dúirt Leonard Orban, an Coimisinéir um Ilteangachas:
"siombail chumhachtach de mhian an Aontais Eorpaigh a bheith aontaithe san
éagsúlacht is ea an chaoi a maireann an iomaí teangacha san
Eoraip ar scáth a chéile go sítheach. Leis an Teachtaireacht seo,
tá Ballstáit an AE, údaráis áitiúla agus
páirtnéirí sóisialta á ngríosadh againn chun
teacht le chéile agus dul i mbun gnímh. Leis an gcur chuige
uileghabhálach seo tugaimid aird ar an luach agus ar na deiseanna a
bhaineann le héagsúlacht teanga na hEorpa agus ar riachtanais
níos indibhidiúla maidir le teangacha a fhoghlaim ar mhaithe le
cumarsáid éifeachtach a dhéanamh."</p>
<p>San AE, chuir na méaduithe deireanacha leis an éagsúlacht
teanga: anois tá stór 23 teanga oifigiúla ann agus breis is 60
teanga eile a labhraítear i réigiúin ar leith nó a
labhraíonn grúpaí ar leith. Cuireann an domhandú agus an
inimirce leis an réimse fairsing teangacha atá in úsáid go
laethúil ag muintir na hEorpa. Gan dabht, ceann de
phríomhghnéithe an AE is ea an éagsúlacht teanga, gné
ag a bhfuil tionchar ar shaol sóisialta, cultúrtha agus gairmiúil
na saoránach agus ar ghníomhaíochtaí eacnamaíocha agus
polaitiúla na mBallstát chomh maith. Leis an Teachtaireacht seo,
beartaítear freagra a thabhairt ar na dúshláin a bhaineann leis
an gcor seo, agus moltar cur chuige a chuirfeadh an t-ilteangachas san
áireamh i réimse mór beartas de chuid an AE.</p>
<p>Leis an Teachtaireacht iarrtar ar Bhallstáit an AE agus
Institiúidí eile an AE teacht le chéile chun spreagadh agus
cabhair a thabhairt do shaoránaigh agus scileanna teanga á bhforbairt
acu. Déantar iniúchadh ann ar shaincheisteanna, amhail:</p>
<ul>
<li>An ról atá ag teangacha agus tuiscint fhrithpháirteach á
forbairt i sochaí ilchultúrtha.</li>
<li>An feabhas a chuireann scileanna teanga ar infhostaitheacht an duine agus an
buntáiste atá iontu maidir le hacmhainn iomaíochta
ghnólachtaí na hEorpa.</li>
<li>A bhfuil le déanamh chun saoránaigh na hEorpa a spreagadh chun
dhá theanga a labhairt sa bhreis ar an máthairtheanga s'acu.</li>
<li>An chaoi ar féidir leis na meáin agus teicneolaíochtaí
nua an bhearna idir cainteoirí teangacha éagsúla a
líonadh.</li></ul><p>Ina dteannta sin, beartaítear leis an
doiciméad beartais seo an leas is mó a bhaint as na cláir agus na
tionscnaimh Eorpacha atá ann cheana i réimsí an Oideachais, na
Méan, Taighde, Cuimsithe Shóisialta agus Iomaíochta agus
foráiltear d'athbhreithniú in 2012 ar an dul chun cinn a bheidh
déanta.<br>Tá teacht ar an Teachtaireacht ar líne ag</p>
<p><a
href="http://ec.europa.eu/education/languages/index_en.htm">http://ec.europa.eu/education/languages/index_en.htm</a></p>
