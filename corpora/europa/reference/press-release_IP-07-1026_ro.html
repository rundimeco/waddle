<h1>
<a name="Heading4"></a><b>Către o cartă europeană a
drepturilor consumatorilor de energie</b></h1>
<h2>
<a name="Heading7"></a><b><i>O nouă iniţiativă de consolidare a
drepturilor consumatorilor de energie din UE a fost lansată astăzi,
odată cu prezentarea de către Comisia Europeană a propunerii de
cartă a consumatorilor de energie.</i></b><b><i> Carta urmează să
stabilească drepturile consumatorilor privind furnizarea gazelor şi a
curentului electric, inclusiv contractele, informarea, preţurile,
soluţionarea litigiilor şi protecţia împotriva practicilor
comerciale neloiale. Pentru prima dată aceste drepturi vor fi specificate
într-un singur document. Cu ajutorul Cartei, consumatorii vor putea lua
decizii avizate în alegerea furnizorilor atunci când îşi vor
exercita drepturile pe pieţele deschise competiţiei în sectorul
gazelor şi al electricităţii – aşa cum va fi cazul
în majoritatea statelor membre UE până la 1 iulie
2007.</i></b></h2>
<p><i>„Consumatorii europeni aşteaptă de la noi formularea unui
răspuns european comun la provocările legate de energie şi de
schimbările climatice”, a declarat Comisarul european pentru energie,
domnul Andris Piebalgs. „Şi, pe lângă oferirea unei surse
de energie durabile, sigure şi competitive, se aşteaptă ca
drepturile să le fie protejate de Uniunea Europeană în momentul
deschiderii pieţelor energetice către o gamă mai largă de
opţiuni pentru consumatori. Aici intervine Carta Consumatorilor de Energie
pe care o propunem.”</i></p>
<p><i>„Deschiderea acestor pieţe reprezintă atât o
provocare, cât şi o oportunitate pentru consumatorii europeni”,
consideră Comisarul european pentru drepturile consumatorilor, doamna
Meglena Kuneva. „Numai când vom fi reuşit să creăm o
piaţă transparentă şi eficientă, în care
drepturile consumatorilor sunt pe deplin protejate, iar consumatorii
avizaţi îşi folosesc cunoştinţele pentru a profita de
ofertele disponibile vom putea spune că ne-am atins scopul.”</i></p>
<p>Comisia şi-a declarat angajamentul de a proteja consumatorii de energie
în Comunicarea privind politica energetică din 10 ianuarie 2007. De
asemenea, miniştrii europeni ai energiei şi şefii de state au
solicitat o protecţie a consumatorului mai eficientă, în
contextul deschiderii totale a pieţelor energetice europene în iulie
2007, care va oferi consumatorilor dreptul de a-şi alege furnizorul de
energie preferat<sup><b><a name="fnB1" href="#fn1">[1]</a></b></sup>.</p>
<p>Directivele UE privind electricitatea şi gazul (2003/54/CE şi
2003/55/CE) au stabilit deja drepturile consumatorilor din sectorul energetic,
împreună cu măsurile de protecţie pentru cetăţenii
vulnerabili, dar aceste drepturi trebuie clarificate în vederea deschiderii
deschiderii totale a pieţei.</p>
<p>Consumatorii au nevoie de informaţii clare, care să le permită
să aleagă dintre mai mulţi furnizori, şi de protecţie
faţă de orice practică neloială de vânzare care i-ar
determina să îşi schimbe decizia sau care ar face dificilă
schimbarea deciziei. Procedurile de schimbare a furnizorului trebuie să fie
eficiente. De asemenea, trebuie înfruntat riscul „lipsei de
combustibil” prin protejarea cetăţenilor care pot fi
afectaţi în mod special de creşterea preţurilor la
energie.</p>
<p><b>Către o cartă europeană a drepturilor consumatorilor de
energie</b></p>
<p>Comisia a identificat patru obiective importante pe care se va baza viitoarea
cartă:</p>
<ul>
<li>protejarea mai eficientă a cetăţenilor vulnerabili;</li>
<li>mai multă informare pentru consumatori;</li>
<li>mai puţină birocraţie la schimbarea furnizorului;</li>
<li>protejarea consumatorilor împotriva practicilor de vânzare
neloiale.</li></ul><p>Se prevede includerea următoarelor drepturi ale
consumatorilor, în conformitate cu proiectul de cartă:</p>
<ul>
<li>În materie de racordare: dreptul de a primi contra cost servicii de
furnizare a gazului şi electricităţii la cote regulate şi
previzibile de siguranţă şi securitate;</li>
<li>În materie de furnizare: dreptul de a schimba furnizorul de gaz şi
pe cel de electricitate fără plata niciunei taxe</li>
<li>În materie de contracte: în Cartă se enumeră elementele
minime pe care trebuie să le conţină fiecare contract cu un
furnizor de energie</li>
<li>În materie de informare: informare privind furnizarea de energie,
condiţiile contractuale, preţuri şi tarife, măsurile de
eficienţă energetică şi originea şi metoda de
obţinere a curentului electric </li>
<li>În materie de preţuri: energia trebuie să fie
disponibilă la preţuri rezonabile, uşor de comparat şi
transparente</li>
<li>Măsuri sociale: oferirea unor cote minime de servicii energetice pentru
cetăţenii defavorizaţi (curent electric, căldură
şi lumină), pentru a evita penuria energetică</li>
<li>Soluţionarea litigiilor: dreptul la proceduri de plângere simple
şi necostisitoare în cazul litigiilor</li>
<li>Practici comerciale neloiale: acestea sunt interzise prin Directiva
europeană privind practicile comerciale
neloiale<sup><b><a name="fnB2" href="#fn2">[1]</a></b></sup>.</li></ul><p><b>Etapele
următoare</b></p>
<p>Părţile interesate (inclusiv reprezentanţii consumatorilor,
autorităţile de reglementare din domeniul energiei, statele membre UE
şi industria electrică şi a gazului) vor fi consultaţi
în legătură cu elementele propuse pentru cartă. Pe baza
reacţiei acestora, Comisia va elabora documentul final, pe care
părţile interesate îl vor semna în cadrul unei ceremonii
formale.</p>
<p>Aceasta ar trebui să aibă loc la începutul lunii decembrie
2007.</p>
<p>Textul Comunicării „Către o cartă europeană a
drepturilor consumatorilor de energie” a Comisie Europene şi
invitaţia de participare la consultarea publică sunt disponibile la
următoarea adresă de internet:	<br><a
href="http://ec.europa.eu/energy/energy_policy/consumers/index_en.htm"
title="http://ec.europa.eu/energy/energy_policy/consumers/index_en.htm">http://ec.europa.eu/energy/energy_policy/consumers/index_en.htm</a></p>
<p>Pentru Directiva privind practicile comerciale neloiale, a se vedea:<br><a
href="http://ec.europa.eu/consumers/cons_int/safe_shop/fair_bus_pract/index_en.htm">http://ec.europa.eu/consumers/cons_int/safe_shop/fair_bus_pract/index_en.htm</a></p>
<p>Pentru mai multe informaţii privind politica energetică a Uniunii
Europene, inclusiv textul Comunicării Comisiei din 10 ianuarie 2007 privind
„O politică energetică pentru Europa”, a se vedea:	<br><a
href="http://ec.europa.eu/energy/energy_policy/documents_en.htm">http://ec.europa.eu/energy/energy_policy/documents_en.htm</a></p>
<hr><p><sup><a name="fn1" href="#fnB1">[1]</a></sup> 	Ciprul şi Estonia
beneficiază de o derogare privind deschiderea pieţelor
electricităţii până în 2013. Malta are derogare pe o
perioadă nedeterminată. Letonia şi Portugalia trebuie să
îşi deschidă pieţele gazului până în 2010,
iar Finlanda şi Grecia, de îndată ce îndeplinesc anumite
condiţii.</p>
<p><sup><b><a name="fn2" href="#fnB2">[1]</a></b></sup> 	Directiva
<b>2005/29/CE</b> UCP (<i>Unfair commercial practices</i>) din 11.5.2005 <b>va
intra în vigoare la 12 decembrie 2007.</b></p>


