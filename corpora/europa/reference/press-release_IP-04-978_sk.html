<h1>
<a name="Heading4"></a><b>Zelená pre 561,8 miliónov EUR na
plán rozvoja vidieka na Slovensku</b></h1>
<p><b><i>Výbor pre poľnohospodárske štruktúry (STAR)
Európskej únie dnes odsúhlasil Plán rozvoja vidieka (RDP)
Slovenskej republiky na obdobie 2004-2006. Z celkového rozpočtu 561,8
miliónov eur dosiahne príspevok EÚ výšku 397,1
miliónov počas trojročného obdobia 2004-2006 a
zvyšná suma bude doplnená zo slovenských verejných a
súkromných zdrojov. Slovensko má bohatú
poľnohospodársku tradíciu a krajina má obrovský
potenciál v oblasti lesníctva. EÚ týmto plánom rozvoja
vidieka pomôže Slovensku zlepšiť ziskovosť fariem,
udržať poľnohospodársku činnosť v
znevýhodnených oblastiach, vypracovať osobitné
agroenvironmentálne programy, zintenzívniť zalesňovanie,
zlepšiť obhospodarovanie lesov a umožní
poľnohospodárom splniť environmentálne štandardy.
Plán rovnako podporuje väčšiu ekonomickú
životaschopnosť polosamozásobiteľských fariem a je
určený na vytváranie výrobných skupín. Komisia
plán oficiálne schváli v nasledujúcich
týždňoch. Tento plán sa pripája k
“operačnému programu pre rozvoj poľnohospodárstva a
vidieka” dotovaného sumou 182,9 miliónov eur, ktorý
predtým schválila Komisia. <a
href="/rapid/pressReleasesAction.do?reference=IP/04/961&format=HTML&aged=0&language=EN&guiLanguage=frhttp://europa.eu/rapid/pressReleasesAction.do?reference=MEMO/04/181&format=HTML&aged=0&language=FR&guiLanguage=fr">(IP/04/961</a>)</i></b><sup><i><a name="fnB1" href="#fn1">[1]</a></i></sup><b><i>
</i></b></p>
<p>Franz Fischler, komisár EÚ pre poľnohospodárstvo, rozvoj
vidieka a rybolov uviedol: “<i>Tento plán je založený na
potrebách vidieckeho obyvateľstva na Slovensku. Poskytne mu
nástroj na zlepšenie ekonomickej životaschopnosti a posilnenie
konkurencieschopnosti jeho fariem</i>”.</p>
<p>Hlavné časti plánu:</p>
<p><b>24,3 miliónov eur na splnenie environmentálnych štandardov
–</b> toto opatrenie má za cieľ pomôcť farmárom
zlepšiť plnenie súčasných environmentálnych
štandardov a noriem starostlivosti o zvieratá v oblasti
uskladňovania priemyselných hnojív a ochrany
ošípaných, teliat a nosníc. </p>
<p><b>244,3 miliónov eur pre znevýhodnené oblasti a oblasti s
environmentálnymi obmedzeniami – </b>celkovým cieľom tohto
opatrenia je zaistenie nepretržitého využívania pôdy na
poľnohospodárske účely a zamestnanosti v
poľnohospodárstve v znevýhodnených oblastiach.
Približne 1 250 000 až 1 350 000 hektárov
poľnohospodárskej pôdy na Slovensku môže byť
považovaných za znevýhodnené.</p>
<p><b>99,76 miliónov eur na doplnenie priamych platieb – </b>dohody
uskutočnené počas prístupových rokovaní k EÚ
umožnili novým členským štátom
navýšiť priame platby EÚ svojim farmárom.  </p>
<p><b>81,1 miliónov eur na agroenvironmentálne programy </b>–
všeobecným cieľom tohto opatrenia je napomôcť zavedenie
a zachovanie postupov ekologického poľnohospodárstva. Mali by
prispieť k zachovaniu biologickej a krajinnej diverzity. </p>
<p><b>10,9 miliónov eur na polosamozásobiteľské
hospodárenie a vznik výrobných skupín –</b> tieto
opatrenia majú za cieľ pomôcť transformovať
polosamozásobiteľské farmy na hospodársky
životaschopné subjekty a pomôcť založiť
výrobné skupiny. </p>
<p><b>6,6 miliónov eur na zalesňovanie –</b> toto opatrenie
má za cieľ zvýšiť množstvo zalesnených
oblastí a zlepšiť kvalitu lesov a ich environmentálnu
úlohu.</p>
<p><b>15,21 miliónov eur na technickú pomoc – </b>cieľom
tohto opatrenia je posilniť správne kapacity zodpovedné za
implementačný plán.  </p>
<p><b>Časť sumy vo výške 9,47 miliónov eur </b>sa
použije na financovanie projektov, ktoré boli schválené v
súlade s nariadením (ES) 1268/1999 (SAPARD).    <br><b>70,1</b>
miliónov eur bude použitých na financovanie opatrení
týkajúcich sa investícií do poľnohospodárskych
holdingov, spracovania a marketingu, odbornej prípravy, obhospodarovania
lesov a diverzifikácie poľnohospodárskych činností a
konsolidáciu pozemkov uplatniteľnú v oblasti v rámci
cieľa 2 – región Bratislavy.</p>
<hr><p><sup><b><a name="fn1" href="#fnB1">[1]</a></b></sup> 	Opatrenia na rozvoj
vidieka sú, v závislosti na svojej podstate, financované tak z,
usmerňovacej ako aj záručnej sekcie Európskeho
poľnohospodárskeho usmerňovacieho a garančného fondu
(EAGGF). Štrukturálne opatrenia sú financované z
usmerňovacej a ostatné opatrenia zo záručnej sekcie.
Každá sekcia uplatňuje rozdielne postupy prijímania. </p>


