<h1>
<a name="Heading4"></a><b>Il-Kummissjoni Ewropea tistabb</b><b>ilixxi
programm konkret għar-reviżjoni ta’ l-2005 ta’
l-Istrateġija dwar l-Iżvilupp Sostenibbli
</b></h1>
<p><b><i>Hekk kif illum gew adottati l-linji ġenerali
għar-reviżjoni ta’ l-Istrateġija dwar l-Iżvilupp
Sostenibbli, il-President tal-Kummissjoni Ewropea José Manuel Barroso
stabbilixxa programm konkret dwar dan. “L-isfidi li għandha quddiemha
llum il-pjaneta tagħna huma globali. L-Ewropa trid terfa’
r-responsabbiltà tagħha. Mingħajr tmexxija politika soda u impenn
għat-tibdil, uliedna u ulied uliedna ma jkunux jistgħu igawdu
l-ġid u l-kwalità ta’ ħajja li għandna llum. Il-bidla
fil-klima qed tiżdied, qed nagħmlu pressjoni qawwija fuq
ir-riżorsi naturali tagħna, il-bio-diversità sejra lura, u
d-differenza fit-tqassim tal-ġid bejn it-Tramuntana u n-Nofsinhar
għadha sfida kbira. Jekk irridu li nħarsu l-bilanċ delikat bejn
l-aspetti ekonomiċi, soċjali u ambjentali meħtieġa biex
ikollna soċjetà sostenibbli, hemm bżonn nibdlu l-mod kif illum
aħna nipproduċu u nikkonsmaw, sew f’pajjiżna kif ukoll
madwar id-dinja. Hemm limitu għal kemm tista’ tiflaħ id-dinja.
Hemm bżonn li minn issa stess, naraw x’se nagħmlu.</i></b></p>
<p>F’Ġunju ta’ l-2001, <b>l-Istrateġija dwar
l-Iżvilupp Sostenibbli ta’ l-UE</b> ġiet adottata
f’Gothenburg. Sena wara żdiedet ukoll magħha d-dimensjoni
esterna ta’ l-iżvilupp sostenibbli.</p>
<p>Il-Kummissjoni l-ġdida trid <b>tirrevedi l-Istrateġija biex tiffoka
aħjar l-għanijiet tagħha</b> u biex tistabbilixxi <b>punti
ġodda ta’ orjentament</b>. Ma ksibniex ir-riżultati li ridna.
F’ħafna każi l-affarijiet sejrin lura, mhux 'il quddiem.
<b>L-Istrateġija dwar l-Iżvilupp Sostenibbli</b> u
l-<b>Istrateġija ta’ Liżbona</b> fl-aħħar
mill-aħħar għandhom skop wieħed, jiġifieri li
b’mod konkret iżidu l-ġid u jtejbu l-kundizzjonijiet ta’
ħajjet din il-ġenerazzjoni, kif ukoll ta' dawk li ġejjin warajha.
Iż-żewġ strateġiji jsaħħu lil xulxin. Madanakollu,
jiffokaw fuq azzjonijiet differenti, u għandhom terminu ta' żmien
differenti. </p>
<p>F’din il-Komunikazzjoni, il-Kummissjoni <b>tħares lejn dak li
twettaq mill-2001 lil hawn, u tippreżenta l-ideat tagħha
għall-ewwel reviżjoni</b> ta’ l-Istrateġija
għall-Iżvilupp Sostenibbli. Aktar 'il quddiem matul din is-sena,
il-Kummissjoni se tippreżenta Komunikazzjoni oħra lill-Parlament u
lill-Kunsill. </p>
<p>L-istrateġija tikkunsidra dak li hu <b>l-aktar ta' theddid
għall-iżvilupp sostenibbli</b> fl-Ewropa u fid-dinja; l-hekk
imsejħa xejriet mhux sostenibbli. Dawn huma: il-bidla fil-klima,
is-saħħa pubblika, it-trasport u l-użu ta’ l-art,
l-użu tar-riżorsi naturali, l-isfidi li toffri soċjetà li
fiha l-għadd ta’ anzjani dejjem qed jiżdied, kif ukoll
l-esklużjoni minħabba l-faqar u raġunijiet soċjali. </p>
<p>Dawn il-kwistjonijiet jaffettwaw il-mod kif aħna nwieġbu
għall-globalizzazzjoni fuq livell internazzjonali, u l-mod li bih
indaħħlu fl-ekonomija tagħna, b’mod ekwu u effettiv, dawk
in-naħat tad-dinja li għadhom qed jiżviluppaw. It-tmexxija
‘l quddiem tal-kunċett ta’ tmexxija tajba, u l-iffinanzjar
għall-iżvilupp, ukoll huma parti mill-għanijiet ta’
l-iżvilupp għall-millenju. </p>
<p>Bir-reviżjoni, se jkollna <b>għanijiet u miri aktar
preċiżi</b>. L-istrateġija riveduta se tpoġġi quddiemna
kejl ġdid u tipproponi mekkaniżmi aktar effiċjenti biex
wieħed josserva dak li jkun qed jitwettaq. Se ssaħħah is-sens
ta’ appartenenza, u tkabbar l-għarfien ta' l-għanijiet ta’
l-istrateġija fi ħdan is-soċjetà Ewropea. Se ttejjeb
il-kooperazzjoni ma’ entitajiet pubbliċi u privati, f’kull
livell.</p>
<p>Barra minn dan, se żżomm mal-qofol ta' l-Istrateġija
għall-Iżvilupp Sostenibbli  - jiġifieri l-metodu integrat li
jagħti kunsiderazzjoni ndaqs lill-aspetti ekonomiċi, soċjali u
ambjentali. Il-proċedura li tuża l-Kummissjoni biex teżamina
l-impatt hija waħda mill-għodod użati biex tikber il-koerenza
bejn politika u oħra dwar dan.  </p>
<p>Fl-aħħarnett, ir-reviżjoni tagħti importanza akbar lil
miżuri orizzontali, bħal per eżempju, mekkaniżmi
ibbażati fuq ir-realtajiet tas-suq, biex tkun riflessa l-ispiża reali
li s-soċjetà tagħmel meta tuża r-riżorsi, kif ukoll
żieda ta’ l-investiment fix-xjenza u t-teknoloġija
għall-iżvilupp sostenibbli.</p>
<p>F'Ottubru ta' l-2004, il-Kummissjoni għamlet <b>konsultazzjoni
pubblika</b> dwar l-Istrateġija u rċeviet aktar minn 1,000
tweġiba minn individwi, organizzazzjonijiet, kumpaniji kummerċjali,
kif ukoll gvernijiet nazzjonali u lokali. Fl-14 u l-15 ta’ April 2005, se
jkun hemm <b>konferenza għal dawk kollha involuti</b>, li se tkun
organizzata mill-Kumitat Soċjali u Ekonomiku dwar ir-reviżjoni
ta’ l-Istrateġija dwar l-Iżvilupp Sostenibbli. </p>

