<h1>
<a name="Heading4"></a><b>ASV-</b><b><i>Boeing</i>: ES aicina ASV uz
PTO apspriest <i>Boeing</i> piešķirtās
subsīdijas</b></h1>
<p><b><i>Šodien Pasaules tirdzniecības organizācijā (PTO) ES
pieprasījusi apspriedi ar Amerikas Savienotajām Valstīm  par
iespējamām subsīdijām Boeing. ES uzskata, ka šīs
subsīdijas ir nopietns PTO nolīguma par subsīdijām un
kompensācijas pasākumiem pārkāpums. ASV šodien
izskatījušas lietu saistībā ar Eiropas atbalstu Airbus. ES
tirdzniecības komisārs Pascal Lamy paziņoja: „ASV
rīcība PTO attiecībā uz Eiropas atbalstu Airbus
acīmredzot ir mēģinājums novērst uzmanību no
Boeing pašizraisītā panīkuma. Tas arī liecina, ka ASV
nekad nav bijušas nopietni ieinteresētas atkārtoti
pārrunāt spēkā esošo 1992. gada
ES un ASV divpusējo nolīgumu. Ja ASV ir
izvēlējušās šo ceļu, mēs pieņemam
izaicinājumu ne tikai tāpēc, ka ir pēdējais laiks
izbeigt masveida prettiesiskās ASV subsīdijas Boeing, jo
īpaši Boeing jaunajai 7E7 programmai, kas rada kaitējumu Airbus.
Tomēr ir žēl, ka ASV ir izvēlējušās
tiesāties, kas varētu destabilizēt tirdzniecību un
ieguldījumus, tostarp Boeing 7E7 projektu. Aviācijas nozarē
strādājošie var balstīties uz Eiropas Komisiju, lai
aizsargātu savas intereses.”    </i></b></p>
<p>Daudzus gadus ASV valdība subsidējusi <i>Boeing</i>,
galvenokārt sedzot pētniecības un attīstības izmaksas
ar <i>NASA, </i>Aizsardzības departamenta, Tirdzniecības departamenta
un citu valsts aģentūru starpniecību.  Kopš 1992. gada
<i>Boeing</i> no ASV subsīdijām saņēmis apmēram 23
miljardus USD. Turklāt ASV valdība turpina segt <i>Boeing</i> eksporta
subsīdijas aptuveni 200 miljonu USD apmērā gadā
saskaņā ar Eksteritoriālo ieņēmumu
izslēgšanas tiesību aktu („<i>FSC</i>”, ārvalstu
tirdzniecības sabiedrību, tiesību aktu tiesību
pārņēmējs), neraugoties uz PTO nolēmumu, kas skaidri
pasludina šīs subsīdijas par prettiesiskām. </p>
<p>Pēdējie un neiedomājamākie pārkāpumi ir
masveida subsīdijas aptuveni 3,2 miljardu ASV dolāru apmērā,
cita starpā kā nodokļu samazināšana, nodokļu
atbrīvojumi un infrastruktūras atbalsts <i>Boeing 7E7</i>,
pazīstama arī kā „sapņu lainera”,
izstrādāšanai un ražošanai. Pierādījumi, ko
Eiropas Komisija ir savākusi vairāku gadu laikā, skaidri
parāda, ka iepriekš minētās subsīdijas
pārkāpj PTO nolīgumu par subsīdijām un
kompensācijas pasākumiem.</p>
<p>Turklāt tās pārkāpj arī 1992. gada
ES un ASV nolīgumu par lielo civilās aviācijas gaisa
kuģu tirdzniecību, kas precīzi reglamentē valdības
atbalsta shēmu un līmeni, ko ASV un ES sniedz attiecīgi
<i>Boeing</i> un <i>Airbus</i>. </p>
<p>Neraugoties uz atkārtotiem Komisijas uzaicinājumiem, ASV jau
vairāk nekā divus gadus vilcinās piedalīties
divpusējās apspriedēs, kas paredzētas 1992. gada
nolīgumā. Tomēr, sekojot pirms dažām
nedēļām izskanējušam ASV priekšlikumam, Komisija
piekrita apspriest jautājumu par iespējamo 1992. gada
nolīguma pārskatīšanu, ja tas attiecas uz visiem
subsīdiju veidiem, tostarp tos, ko izmanto ASV, un ja ASV saskaņo
visas <i>Boeing</i> <i>7E7</i> subsīdijas ar 1992. gada nolīgumu.
</p>
<p>Visbeidzot, šīs apspriedes laikā (nesen konstruktīvā
sanāksmē 16. septembrī), ASV pieprasīja PTO apspriedi
par Eiropas atbalstu <i>Airbus</i>. No tā var secināt, ka ASV
pieprasījums pārrunāt 1992. gada nolīgumu nekad nav
bijis īpaši nopietns.    </p>
<p><b>PTO konsultāciju un strīdu izšķiršanas
norise</b></p>
<p>Pirmajā PTO strīdu izšķiršanas etapā
sūdzības iesniedzējs iesniedz konsultācijas
pieprasījumu. Atbildētajam ir dotas 10 dienas, lai atbildētu uz
pieprasījumu, un ne vairāk kā 30 dienas (ja abas puses nav
vienojušās citādi), lai uzsāktu konsultācijas. To
mērķis ir rast pozitīvu strīda atrisinājumu.</p>
<p>Ja konsultācijās strīdu neizdodas atrisināt 60 dienu
laikā pēc konsultācijas pieprasījuma saņemšanas,
sūdzības iesniedzējs var pieprasīt Strīdu
izšķiršanas organizācijai (<i>DSB</i>) izveidot
apakškomisiju  (tomēr sūdzības iesniedzējs var
pieprasīt apakškomisijas izveidi jau šo 60 dienu laikā, ja
abas puses uzskata, ka konsultācijās domstarpības atrisināt
nav izdevies).</p>
<p>Kad nosaukti apakškomisijas locekļi, sūdzības
iesniedzējam parasti ir 3 līdz 6 nedēļas, lai iesniegtu savu
pirmo rakstisko iesniegumu, un atbildētāja pusei vēl 2/3
nedēļas, lai atbildētu.  Seko divas noklausīšanās
un otrs rakstiskais iesniegums. Apakškomisijas process ilgst vidēji 12
mēnešus.  Tam var sekot apelācija, kam nevajadzētu būt
ilgākai par 90 dienām.</p>
<p>Papildu informācijai:</p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a>
</p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

