<h1>
<a name="Heading4"></a><b>Megerősítés,
feltételesség, kommunikáció – a
bővítési politika stratégiája</b></h1>
<p><b><i>A Bizottság ma átfogó bővítési
stratégiát fogadott el Horvátországra és
Törökországra (tagjelölt országok), valamint a
Nyugat-Balkán lehetséges tagjelölt országaira. Ez a
stratégia három alapelven alapul: az EU bővítéssel
kapcsolatos kötelezettségvállalásainak
megerősítése, tisztességes és szigorú
feltételek alkalmazása, valamint hatékonyabb
tájékoztatás a bővítéssel kapcsolatos
kérdésekről. </i></b></p>
<p>Horvátország és Törökország tagjelölt
országok, a nyugat-balkáni országok pedig egyértelműen
Európa irányába tekintenek. Az Unió kiáll
kötelezettségvállalásai mellett, ha ezek az országok
teljesítik a csatlakozás szigorú feltételeit. Ugyanakkor az
EU-nak hatékonyabban kell tájékoztatnia a csatlakozási
folyamattal kapcsolatos célkitűzéseiről és
kihívásairól. </p>
<p>A bővítési stratégiát felvázoló
beszédében Olli Rehn bővítési biztos a
következőket mondta: „A jól irányított
bővítési folyamat az EU leghatékonyabb és legsikeresebb
politikai eszközeinek egyike. Az EU húzóereje segíti ezen
országok demokratikus és gazdasági átalakulását.
Minden európai polgárnak előnye származik abból, ha
szomszédai stabil demokráciával és virágzó
piacgazdasággal rendelkeznek. Az EU nem hárítja el
felelősséget. Azonban a bővítés ütemének az
EU befogadóképességét is figyelembe kell vennie.”<i>
</i><br>Az EU-nak továbbra is szigorúan számon kell kérnie a
kritériumok teljesítését, és el kell ismernie az
előrehaladást. A tagságért folyamodó országok az
eljárás egyik fázisából a következőbe csak az
adott fázis feltételeinek teljesítését
követően léphetnek. A Bizottság támogatja és
felügyeli az országok előrehaladását. </p>
<p>Az EU kapcsolatai Horvátországgal és
Törökországgal a csatlakozási tárgyalások
október 3-i megkezdésével új szakaszba léptek. A
tárgyalások az ország saját érdemein alapulnak és
ütemük a tagsághoz szükséges követelmények
teljesítése tekintetében elért
előrehaladásától függ. </p>
<p>A többi nyugat-balkáni ország számára a
Bizottság menetrendet javasol, amelyben megjelöli
Európa-perspektívájuk megvalósításának
különböző fázisaiban teljesítendő
lépéseket és feltételeket. Az EU-val kötött
stabilizációs és társulási megállapodás (STM)
létrehozása döntő lépés ebben a folyamatban.
Albánia egészében véve kielégítő
előrelépést tanúsít végrehajtási
képessége fejlesztésében, így utat nyit az
STM-megállapodással kapcsolatos tárgyalásokhoz. Szerbia
és Montenegró most kezdte meg, Bosznia és Hercegovina pedig
hamarosan megkezdi az STM-tárgyalásokat. </p>
<p>Az EU az STM-kötelezettségek (beleértve kereskedelmi
vonatkozású rendelkezéseinek alkalmazását ideiglenes
megállapodás formájában) teljesítésében
elért megfelelő eredményt lényeges elemnek tartja egy
ország csatlakozási kérelmének elbírálása
során. Az EU a Bizottság véleménye alapján megadhatja
egy országnak a tagjelölti státust. A Bizottság javasolja,
hogy a Tanács adja meg a tagjelölti státust Macedónia Volt
Jugoszláv Köztársaságnak.</p>
<p>A tagjelölti státus az EU-hoz fűződő közelebbi
kapcsolat politikai elismerése, nem jelenti azonban azt, hogy egy
ország egyúttal el is kezdheti az EU-tagságot érintő
tárgyalásokat. Ehhez az szükséges, hogy az ország
általános szinten és kielégítő mértékben
megfeleljen a tagsági kritériumoknak. Különösen a
politikai kritériumokat kell teljesíteni, beleértve adott esetben
a volt Jugoszlávia területén elkövetett cselekmények
megbüntetésére létrehozott nemzetközi
törvényszékkel való teljes
együttműködést.  </p>
<p>Koszovó<sup><b><a name="fnB1" href="#fn1">[1]</a></b></sup> további
előrelépése az EU irányába szintén
részét képezi a bővítési stratégiának.
Az Európába történő integráció
nélkülözhetetlen ahhoz, hogy Koszovó helyzete
fenntartható módon megoldódjon: ez pedig megerősíti a
régió stabilitását és biztonságát.
<br>További információ:<br><a
href="/rapid/pressReleasesAction.do?reference=MEMO/05/410&format=HTML&aged=0&language=EN&guiLanguage=en">
MEMO/05/410</a>, <a
href="/rapid/pressReleasesAction.do?reference=MEMO/05/411&format=HTML&aged=0&language=EN&guiLanguage=en">MEMO/05/411</a>,
<a
href="/rapid/pressReleasesAction.do?reference=MEMO/05/412&format=HTML&aged=0&language=EN&guiLanguage=en">MEMO/05/412</a>
és</p>
<p><a
href="http://ec.europa.eu/enlargement/index.htm">http://ec.europa.eu/enlargement/index.htm</a></p>
<hr><p><sup><b><a name="fn1" href="#fnB1">[1]</a></b></sup> melynek
kormányzása az Egyesült Nemzetek Biztonsági
Tanácsának 1244. (1999) sz. határozata alapján
történik.</p>


