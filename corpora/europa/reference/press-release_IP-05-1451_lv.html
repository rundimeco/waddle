<h1>
<a name="Heading4"></a><b>Daudzvalodība ES —</b><b> Eiropas
Komisija aicina rīkoties, lai atbalstītu valodas, un atklāj jaunu
tīmekļa portālu</b></h1>
<p><b><i>Ar lozungu „Jo vairāk valodu proti, jo pilnīgāka
personība esi” Eiropas Komisija apstiprina atbalstu
daudzvalodībai, šodien pieņemot savu pirmo paziņojumu par
šo jautājumu. Dokumentā iztirzāti vairāki Komisijas
politikas aspekti šajā jomā un ar konkrētu pasākumu
priekšlikumiem nospraustas jaunas robežas daudzvalodības
stratēģijai. Tie skar trīs atšķirīgas jomas, kur
valodām Eiropas Savienībā ir nozīme cilvēku
dzīvē: sabiedrību, tautsaimniecību un pašas Komisijas
attiecības ar ES pilsoņiem. Komisija aicina dalībvalstis
iesaistīties valodu mācīšanas, apguves un lietošanas
veicināšanā. Par godu šim notikumam ES
starpiestāžu tīmekļa vietnē </i>EUROPA<i> ir
atklāts jauns tīmekļa portāls par valodām ar
piekļuvi visās 20 oficiālajās valodās.</i></b></p>
<p>Izglītības, apmācības, kultūras un
daudzvalodības komisārs Jāns Figels atzīmēja:
<i>„Valodas dara mūs cilvēcīgus, un Eiropas valodiskā
daudzveidība ir tās identitātes kodols. Tieši pirms gada
mani iecēla par pirmo Eiropas komisāru, kuram jebkad uzticēta
īpaša atbildība par daudzvalodību. Šodien izdotais
paziņojums skaidri parāda Komisijas apņemšanos Eiropas
Savienībā veicināt valodu attīstību un
daudzveidību.”  </i></p>
<p>Saskaņā ar nesen veiktu <i>Eurobarometer</i>
pētījumu<sup><b><a name="fnB1" href="#fn1">[1]</a></b></sup> <b>puse
ES pilsoņu apgalvo, ka spēj </b>līdztekus<b> </b>dzimtajai
valodai <b>risināt sarunu arī otrā valodā</b>. Šodien
izdotajā paziņojumā valodu mācēšana uzlūkota
par visiem ES pilsoņiem vēlamu dzīves prasmi un minētas
dažādas Komisijas aizsāktas darbības, kas vēl
vairāk sekmē un attīsta valodu prasmes un valodisko
daudzveidību. Piemēram, ar programmām <i>Socrates</i> un
<i>Leonardo da Vinci</i> Komisija ik gadu iegulda <b>30 miljonus eiro
tādās darbībās kā apmācība, izglītojamo
un izglītotāju mobilitāte un klašu apmaiņu
finansēšana</b>.<b> </b></p>
<p>Paziņojumā uzsvērts, cik <b>nozīmīga valodu prasme
ir darba ņēmēju mobilitātē un ES ekonomikas
konkurētspējā</b>. Nākamgad Komisija publicēs
pētījumu par valodu prasmju trūkuma iespaidu uz Eiropas
ekonomiku. Paziņojumā arī teikts, ka jādara daudz
vairāk, lai nostiprinātu daudzu miljonu eiru vērto valodas
nozari, kas Eiropas Savienībā turpina augt.  </p>
<p>Lai <b>sagādātu pilsoņiem labāku piekļuvi
informācijai par Eiropas Savienību viņu pašu
valodā,</b> it īpaši informācijai par tiesību aktiem,
procedūrām un politiku, Komisija sola:</p>
<ul>
<li><b>daudzas savas interneta vietnes padarīt
daudzvalodīgākas</b>, izveidojot iekšēju tīklu, lai
panāktu konsekvenci savu struktūrvienību valodas praksē, un
</li>
<li>ieviest aktīvu daudzvalodīgas saziņas politiku, kas
papildinās Komisijas plašāko iniciatīvu saziņas
uzlabošanai ar Eiropas pilsoņiem un konkrētām aprindām,
piemēram, žurnālistiem, valodas nozari, skolām un
augstskolām.</li></ul><p>Komisija vairāk <b>ieguldīs
valodnieciskos pētījumos</b> par to, kā pārvarēt
valodas barjeras ar jaunām informācijas un saziņas
tehnoloģijām, kā arī sabiedrisko un humanitāro
zinātņu jomā. </p>
<p>Dalībvalstīm Komisija ierosina pieņemt <b>valsts
rīcības plānu daudzvalodības veicināšanai</b>,
tālāk uzlabot valodu skolotāju izglītošanu,
piemērotā veidā organizēt agrīnu valodas
mācīšanos un vairāk mācību priekšmetu
pasniegt svešvalodās. Komisija atgādina, ka Eiropadomes
Barselonas sanāksmē valstu un valdību vadītāji
aicināja <b>no agras bērnības mācīt vismaz divas
svešvalodas</b>. Tā arī aicina dalībvalstis
pārskatīt studiju programmas augstskolā, lai
nodrošinātu to, ka ar valodu saistītajās profesijās
tās studentiem veido pareizās prasmes.</p>
<p>Komisija liek priekšā izveidot <b>Daudzvalodības augsta
līmeņa grupu</b>, kas sastāvētu no neatkarīgiem
ekspertiem un palīdzētu analizēt dalībvalstu veikumu, un
sniegtu svaigas idejas, atbalstu un padomu turpmākām
ierosmēm.</p>
<p>Drīzumā tiks sarīkota <b>ministru konference par
daudzvalodību</b>, kas ļaus dalībvalstīm dalīties
paveiktajā un plānot turpmāko darbu.</p>
<p>Eiropas Komisija šodien atklāja arī <b>Interneta valodu
portālu</b><sup><a name="fnB2" href="#fn2">[2]</a></sup>. Tas būs
viegli pieejams plašākai sabiedrībai, plašsaziņas
līdzekļiem un studentiem, un tajā varēs iegūt
ziņas par Eiropas Savienības valodām. Aptverto priekšmetu
loks sniedzas no Eiropas Savienības politikas, kas mudina apgūt
valodas un sekmē valodu daudzveidību, sniedzot pārskatu par
valodu prasmēm Eiropas Savienībā šodien, līdz
noteikumiem par ES oficiālo valodu lietošanu un profesionālo
valodnieku darba iespējām ES iestādēs. Saturs ir
izkārtots loģiski un lietotājiem patīkami, un viss
navigācijas un izklāsta teksts pašā portālā ir
dots 20 oficiālajās valodās, atspoguļojot Eiropas
Savienības apņēmību sazināties ar saviem pilsoņiem
viņu valodā.<br>Sīkāka informācija:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Sk. <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP 05/1179</a></p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


