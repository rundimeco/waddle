<h1>
<a name="Heading4"></a><b>Evropská komise zahajuje
PLÁN D pro demokracii, dialog a diskusi</b></h1>
<p><b><i>Evropská komise dnes zahájila svůj Plán D
(demokracie, dialog, diskuse), který položí základy pro
širší diskusi o budoucnosti Evropy, k níž by mělo
dojít v nadcházejících měsících. Po
odmítnutí Evropské ústavy ve Francii a Nizozemsku vyzvali
vedoucí představitelé vlád k „období
reflexe“, které by umožnilo uspořádat
v každém členském státě intenzivní
diskusi. Vnitrostátní diskuse musejí být
v konečném důsledku řízeny samotnými
vládami, zatímco klíčovou úlohou Komise je tento proces
usnadnit. „Plán D – demokracie, dialog a diskuse“
vytváří prostřednictvím vnitrostátních
vlád rámec pro diskusi o budoucnosti Evropy ve všech 25
členských státech. Cíl je jasný. Dosáhnout
nové politické shody o správných politikách, které
Evropě umožní vyrovnat se s problémy 21. století.
</i></b></p>
<p>Paní Margot Wallströmová, místopředsedkyně
Komise odpovědná za vztahy mezi orgány a komunikační
strategii, dnes při zahájení plánu prohlásila:
„<i>Plán D spočívá v diskusi, dialogu a schopnosti
naslouchat. Je prostředkem, který umožňuje využít
politické myšlení k tomu, aby přineslo změny.
Lidé stojí před problémy, které
přináší globalizace, a zajímá je, jak se bude
dále vyvíjet zaměstnanost, důchodové
zabezpečení, migrace a životní úroveň. Aby Evropa
mohla přispět k řešení těchto
problémů, musí se obnovit. Plán D by měl vnést do
Evropské unie více demokracie, měl by vyvolat širokou
veřejnou diskusi a vést k dosažení nové shody o
budoucím směřování EU. Je na členských
státech, aby tento proces uvedly do života. Proto dnes
vyzývám vlády všech členských států, aby
se chopily této příležitosti zahájit diskuse s novou
energii a stát se hybnou silou změn v Evropě.“
</i></p>
<p><b>Mezi hlavní prvky Plánu D patří:</b></p>
<p><b>Vyvolávat diskusi</b></p>
<p>Všechny členské státy se zavázaly, že
uspořádají rozsáhlou celostátní diskusi
o budoucnosti Evropy. Tyto diskuse jsou těžištěm
Plánu D – Komise v nich hraje spíše pomocnou úlohu a
nenahrazuje členské státy. Pomocí Plánu D se však
snaží vytvořit společný rámec pro 25
vnitrostátních diskusí, seznámit vlády
členských států s potenciálními vzory a
strukturami (např. s Národním fórem vytvořeným v
Irsku) a navrhnout některé společné postupy a
nejvýznamnější témata. </p>
<p><b>Zpětná vazba</b></p>
<p>Komise připraví postup pro předávání
získaných informací. První jednání o obsahu
vnitrostátních diskusí by se mělo uskutečnit
v dubnu 2006. Dne 9. května 2006 bude uspořádána
Evropská konference o budoucnosti Evropy, na níž bude
možné shrnout hlavní závěry diskusí. Komise
poté vypracuje souhrnnou zprávu o vnitrostátních
diskusích a předloží ji Evropské radě,
která bude zasedat v červnu 2006 pod rakouským
předsednictvím. Celý tento proces by měl dále vést
k vypracování konkrétního plánu pro budoucnost Evropy.
</p>
<p><b>Klíčové iniciativy k posílení
dialogu</b></p>
<p>Komise navrhuje 13 konkrétních evropských iniciativ
zaměřených na podporu široké diskuse, účasti
občanů a skutečného dialogu o evropských
politikách. Komise bude usilovat o to, aby vše probíhalo ve
spolupráci s Evropským parlamentem a dalšími
orgány EU. Tyto akce budou zahrnovat časté
návštěvy komisařů v členských
státech, podporu projektů evropských občanů,
úsilí o větší otevřenost práce Rady,
posílení přítomnosti komisařů ve
vnitrostátních parlamentech, vytvoření sítě
„Evropských vyslanců dobré vůle“,
kteří přispějí ke zviditelnění evropské
diskuse, a další podporu projektů na zvýšení
volební účasti. Zmíněné iniciativy budou
probíhat během celého funkčního období Komise
vedené předsedou Barrosem a budou pokračovat i později.</p>

