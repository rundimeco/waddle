<h1>
<a name="Heading4"></a><b>Komisija tarsis dėl Europos
Sąjungos būsimos jūrų politikos</b></h1>
<p><b><i>Europos Komisija šiandien paskelbė nusprendusi pradėti
konsultacijų procesą dėl Europos Sąjungos būsimos
jūrų politikos.  Komisijos pirmininko José Manuel Barroso ir
Komisijos nario Joe Borg parengtame pranešime Komisija pateikia
šią iniciatyvą paskelbti paskatinusias priežastis.
Pranešime sakoma, kad jūra yra labai svarbus ES pragyvenimo ir
gerovės šaltinis, ji taip pat turi didelį ekonominio augimo
potencialą. Svarbiausia yra užtikrinti, kad šis potencialas
subalansuotomis priemonėmis būtų kuo geriau išnaudotas.
Kompleksinis požiūris padėtų išvengti konfliktų ir
padidintų įvairių jūrinės veiklos rūšių
sąveiką, sustiprintų jų ekonominį potencialą bei
saugotų aplinką. Tokios priemonės taip pat skatintų aktyviau
dalyvauti suinteresuotas šalis ir leistų visoms joms pažvelgti
į jūrą kaip į visumą bei suprasti, kokį
poveikį jūrai daro kiekviena veiklos rūšis. Specialiai darbo
grupei, sudarytai iš Komisijos narių, atsakingų už su
jūra susijusias politikos sritis, pirmininkaus Komisijos narys J. Borg.
Grupė parengs konsultacinį dokumentą apie būsimą ES
jūrų politiką.  Šį dokumentą numatoma paskelbti
ateinančių metų pirmoje pusėje, kartu bus pradėtos
išsamios konsultacijos dėl galimų ES jūrų politikos
sprendimų. Vėliau Komisija išnagrinės visus jai pateiktus
siūlymus ir prieš pradėdama rengti atitinkamus savo
pasiūlymus, nuspręs, kokie turėtų būti naujosios
politikos matmenys. </i></b></p>
<p>Komisijos pirmininkas J. M. Barroso pasakė: „Europos praeitis,
dabartis ir ateitis yra neatsiejama nuo vandenynų ir jūrų. Tik
jei jais tinkamai pasirūpinsime, vandenynai ir jūros galės
pasirūpinti mumis ir ateities kartomis. ES jūrų politika
padėtų išjudinti didžiulį Europos augimo
potencialą, kartu apsaugodama mūsų jūrinę aplinką.
Jeigu atsakingai valdysime bendrus jūrų išteklius, vandenynai ir
jūros daugelį metų visiems Europoje bus gerovės,
pramogų ir poilsio šaltinis.  </p>
<p>„Jūrų politika leis mums nustatyti, koordinuoti ir
įgyvendinti su jūra susijusias priemones ES taip, kad
demokratinėmis ir subalansuotomis priemonėmis būtų
tinkamiausiai panaudota jūros teikiama ūkinė ir rekreacinė
nauda. Nekantraudamas laukiu, kol drauge su kolegomis bei suinteresuotais
viešojo ir privataus sektorių atstovais galėsiu pradėti
įgyvendinti šį įdomų projektą“, &#8211;
sakė Komisijos narys, atsakingas už žuvininkystę ir
jūrų reikalus, J. Borg.</p>
<p>Komisijos pirmininkas J. M. Barroso paprašė J. Borg
„vadovauti naujajai jūrų politikos darbo grupei, kurios tikslas
bus pradėti konsultacijas dėl būsimos ES jūrų
politikos“. Darbo grupėje dalyvauja šie Komisijos nariai: G.
Verheugen, atsakingas už įmones ir pramonę, J. Barrot, atsakingas
už transportą, S. Dimas, atsakingas už aplinkosaugą, D.
Hubner, atsakinga už regioninę politiką, J. Potocnik, atsakingas
už mokslinius tyrimus ir A. Pieblags, atsakingas už energetiką. 
Kiti Komisijos nariai taip pat gali būti paprašyti prisidėti prie
diskusijų, kuomet bus aptariamos su jų veiklos sritimi susijusios
temos.  Rengiant konsultacinį dokumentą, bus pasinaudota
įvairiose politikos ir technikos srityse įgyta profesine patirtimi.
</p>
<p>Jūra yra labai svarbi ES. 20 valstybių narių turi pakrantes,
kurių bendras ilgis siekia 70 tūkstančių kilometrų.
Beveik pusė ES gyventojų gyvena mažiau nei už 50
kilometrų nuo jūros kranto. Tuomet, kai ES sudarė 15
valstybių narių, jų jūriniuose regionuose buvo sukuriama per
40 % BVP.  Laivų statybos, uostų, žuvininkystės ir
susijusiuose sektoriuose dirba pustrečio milijono žmonių.
(Žr. pridedamus duomenis ir <a
href="/rapid/pressReleasesAction.do?reference=MEMO/05/72&format=HTML&aged=0&language=EN&guiLanguage=en">Memo/05/72</a>).</p>

