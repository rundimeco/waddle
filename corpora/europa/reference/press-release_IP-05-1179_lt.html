<h1>
<a name="Heading4"></a><b>Europos kalbų diena: pusė ES
gyventojų moka ne tik savo gimtąją kalbą</b></h1>
<p><b><i>Rugsėjo 26 d. Europa minės kalbų įvairovės
dieną. Nuo 2001 m. Europos Taryba kasmet organizuoja Europos kalbų
dienos renginius. Jų tikslas – skatinti visų amžiaus
grupių gyventojus mokytis kalbų ir akcentuoti kalbų
įvairovės svarbą. Kasmet ES išleidžia daugiau kaip 30
mln. eurų kalbų mokymuisi. </i></b></p>
<p>Europos kalbų dienos išvakarėse Europos Komisijos narys,
atsakingas už švietimą, mokymą, kultūrą ir
daugiakalbystę, J&#225;n Figel pažymėjo: „<i>Slovakų
patarlė sako „kiek kalbų moki, tiek kartų esi
žmogus“. Šiandien paskelbtų tyrimų duomenys rodo, kad
kuo jaunesnis tyrimo dalyvis, tuo didesnė tikimybė, kad jis moka
užsienio kalbą. Todėl esu įsitikinęs, kad
šiandieninė jaunoji karta labai praturtins Europos daugiakalbę
visuomenę“.</i></p>
<p>Šiais metais minėdama Europos kalbų dieną Europos
Komisija skelbia Eurobarometro tyrimo, kuris buvo atliktas birželio
mėn., rezultatus. Tyrimo tikslas – išsiaiškinti, kiek ir
kokių kalbų moka Europos gyventojai.</p>
<p>Tyrimo rezultatai yra tokie:</p>
<p>- <b>50 % Europos gyventojų sako, kad jie moka vieną užsienio
kalbą</b> (2001 m. šis skaičius buvo panašus – tuomet
47 % ES 15 gyventojų teigė, kad jie moka bent vieną užsienio
kalbą). Įvairiose valstybėse šie skaičiai yra labai
skirtingi: 29 % vengrų, 30 % britų ir 36% portugalų, italų
ir ispanų nurodė, kad jie moka tik savo gimtąją kalbą,
o 99 % Liuksemburgo gyventojų yra bent jau dvikalbiai;</p>
<p>- <b>anglų kalbą, kaip antrąją kalbą, moka
trečdalis ES gyventojų</b>.<b> </b>Vokiečių kalbą moka
12 %, ši kalba labai nedaug aplenkia prancūzų kalbą –
pastarąją moka 11 % gyventojų. Vokiečių kalba, kaip
antroji kalba, tapo populiaresnė todėl, kad ją moka daugiau
žmonių tose šalyse, kurios praeitais metais tapo ES
valstybėmis narėmis. Dėl 2004 m. plėtros rusų kalba
užima ketvirtąją vietą. Populiariausių ES užsienio
kalbų sąraše nedaug atsilieka ispanų kalba; </p>
<p>- atsižvelgiant į profesines grupes – didžiausia
tikimybė, kad studentai kalba kuria nors užsienio kalba. <b>Beveik 8
iš 10 studentų</b> moka bent vieną užsienio kalbą.</p>
<p>ES remia daug įvairių programų, skirtų kalbų
mokymuisi ir mokymui. Pavyzdžiui, <b>vykdydama <i>Socrates</i> ir
<i>Leonardo da Vinci</i> programas, Komisija investuoja daugiau kaip 30 mln.
eurų kalbų mokymuisi ir mokymui skatinti skirtiems praktiniams
projektams</b>. Tai mokyklų mainai, parama besimokantiems kalbų,
mokytojų rengimas ir visuomenės informavimo kampanijos.</p>
<p>Taip pat įgyvendinant <b><i>Erasmus</i>, jaunimo ir
susigiminiavusių miestų programas</b> daug investuojama į
judrumą. Komisijos nuomone, judrumas yra pagrindinis veiksnys, skatinantis
žmones daugiau sužinoti apie savo kaimynus ir mokytis jų
kalbų. </p>
<p><b>2003 m. liepos mėn.</b> Komisija paskelbė <b>veiksmų
planą, skirtą kalbų mokymuisi ir kalbų įvairovei
skatinti.</b> Veiksmų plane numatytos trys plačios veiklos sritys,
kurios, Komisijos nuomone, yra labai svarbios ateičiai:</p>
<p>- sudaryti geresnes sąlygas visiems piliečiams pasinaudoti
kalbų mokymosi galimybėmis;</p>
<p>- gerinti kalbų mokymo kokybę; </p>
<p>- kurti kalboms palankesnę aplinką. Kitaip tariant, įtraukti
kuo daugiau žmonių į kalbų mokymosi procesą,
žiniasklaidoje ir internete teikti daugiau informacijos apie kalbas ir
sudaryti geresnes galimybes mokytis kalbų. </p>
<p>Vadovaujantis šiais tikslais, veiksmų plane numatomi Komisijos
ateities uždaviniai ES kalbų atžvilgiu, ES vaidmuo juos
įgyvendinant ir prašoma, kad ES valstybės narės
suaktyvintų savo veiklą nustatytose prioritetinėse srityse.
Komisija įsipareigojo <b>2004 – 2006 m.</b> <b>Europos lygmeniu</b>
įgyvendinti <b>45 programas</b>. Ji tikisi, kad tai bus paskata vykdyti
kitas programas nacionaliniu, regioniniu ar vietos lygmeniu. </p>
<p>Naujausi statistiniai
duomenys<sup><b><a name="fnB1" href="#fn1">[1]</a></b></sup> rodo, kad
pastaraisiais metais beveik visose šalyse išaugo pradinių
mokyklų moksleivių, besimokančių bent vienos užsienio
kalbos, procentas. Dabar daugumoje valstybių narių <b>50 % visų
šios mokymosi pakopos moksleivių mokosi bent vienos užsienio
kalbos.</b> Daugumoje valstybių privalomo mokymo programos visiems
moksleiviams siūlo galimybę mokytis mažiausiai dviejų
užsienio kalbų.</p>
<p><b>Šį rudenį</b> Komisija taip pat paskelbs <b>daugiakalbystei
skirtą komunikatą</b>, kuriame bus numatyta išsami ateities
strategija.<br><b>Daugiau informacijos rasite</b>:<br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Žr. <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP
05/163</a></p>


