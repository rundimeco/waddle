<h1>
<a name="Heading4"></a><b>Komisjon lõpetab ettevalmistusi uute
volinike saabumiseks 1.
mail</b><br><a name="Heading5"></a><b></b><b><i>Euroopa komisjon
leppis täna kokku meetmetes, mis võetakse 10 uue voliniku sujuvamaks
integreerimiseks kolleegiumi alates 1. maist. Uute liikmesriikide volinikest
saavad kolleegiumi täieõiguslikud liikmed, kes hakkavad täiel
määral ja aktiivselt osalema otsustamisprotsessis. Kuna neil ei ole
veel konkreetseid pädevusi, pühendatakse igaüks neist mõne
praeguse voliniku töösse, et kergendada nende lülitumist
komisjoni tegevusse. Iga uus volinik saab oma kabineti. President Prodi kavatseb
kutsuda tulevased volinikud  16. märtsil Brüsselisse mitteametlikule
kohtumisele.</i></b></h1>
<p>"Ootame huviga aega, mil hakkame töötama koos kolleegidega uutest
liikmesriikidest. Nad on tõepoolest kogenud ja suurepäraste
isikuomadustega inimesed  ning ma olen kindel, et nad annavad meie komisjoni
tegevusse aktiivse ja positiivse panuse.  Nende saabumine ning nende riikidest
pärit ELi avalike teenistujate töölevõtmine rikastab meie
administratsiooni veelgi," ütles komisjoni president Romano Prodi.   </p>
<p>Uute volinike  üleminekuliste ja lühiajaliste volituste tõttu
ei saa nad endale konkreetseid portfelle. Selle asemel määratakse nad
töötama paarides koos praeguste volinikega.  </p>
<p>Iga uue voliniku kabinet teeb tihedat koostööd selle praeguse
voliniku kabinetiga, kellega tema tegevus ajavahemikuks 1. maist kuni 31.
oktoobrini ühendatakse. Nende kabinetid moodustatakse kolmest A-järgu
ametnikust, kelle hulka kuulub kabineti  juhataja (A2) või kabineti
asejuhataja (A3). Vähemalt üks neist A-järgu töötajaist
peaks olema  praegune komisjoni ametnik ja vähemalt ühel peaks olema
muu kodakondsus kui volinikul endal.</p>
<p>Uued volinikud töötavad kolleegidega paaris järgmiselt.
Presidendile jääb õigus seda korraldust vajadusel
muuta.<br><b>Markos Kyprianou </b>(Küpros)  -  Michaele Schreyer
(eelarve)<br><b>Siim Kallas </b>(Eesti)  -  Pedro Solbes (majandus- ja
rahaküsimused) <br><b>Péter Balázs </b>(Ungari)  -  Michel
Barnier (regionaalpoliitika ja institutsioonide reform) <br><b>Sandra
Kalniete</b> (Läti)  -  Franz Fischler (põllumajandus, kalandus ja
maaelu areng) <br><b>Dalia Grybauskaite</b> (Leedu) -  Viviane Reding (haridus
ja kultuur) <br><b>Joe Borg</b> (Malta)  -  Poul Nielson (arendus ja
humanitaarabi)<br><b>Danuta Hübner</b> (Poola)  -  Pascal Lamy
(kaubandus)<br><b>Jan Figel</b> (Slovakkia)  -  Erkki Liikanen (ettevõtlus
ja infoühiskond)<br><b>Janez Potocnik</b> (Sloveenia)  -  Günter
Verheugen (laienemine)  <br><b>Milos Kuzvart</b> (Tšehhi Vabariik)  - 
David Byrne (tervishoid ja tarbijakaitse)</p>

