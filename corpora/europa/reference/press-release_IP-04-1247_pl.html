<h1>
<a name="Heading4"></a><b>Komisja kończy postępowanie
antymonopolowe w sprawie praktyk Coca-Coli w Europie</b></h1>
<p><b><i>Komisja Europejska otrzymała dzisiaj zobowiązania od firmy
Coca-Cola dotyczące działalności handlowej prowadzonej przez
nią w Unii Europejskiej. Zdaniem komisarza Mario Montiego zobowiązania
te są wystarczające do zawarcia ugody kończącej
pięcioletnie dochodzenie. Bezpośrednim skutkiem zobowiązań
będzie większa konkurencja na europejskim rynku bezalkoholowych
napojów gazowanych oraz większy wybór napojów w sklepach i
kawiarniach. Przed ostatecznym zatwierdzeniem zobowiązania zostaną
opublikowane w celu uzyskania uwag stron trzecich. Jest to dopiero
drugi</i><sup><a name="fnB1" href="#fn1">[1]</a></sup><i> projekt decyzji w
sprawie zawarcia ugody odkąd w maju zeszłego roku weszło w
życie nowe rozporządzenie UE w sprawie wprowadzenia w życie
reguł konkurencji i pierwszy, który dotyczy całego terytorium
europejskiego.</i></b></p>
<p><i>„Zobowiązania złożone przez Coca-Colę
wyrównają szanse na rynku bezalkoholowych napojów niegazowanych w
Europie. </i>Dzięki działaniom Komisji restauracje, puby i sklepy
będą oferować szerszą gamę napojów, a konsumenci
będą mogli wybrać napój ze względu na cenę lub
osobiste preferencje, zamiast kupować produkt firmy Coca-Cola tylko
dlatego, że jest to jedyny produkt w ofercie” - powiedział Mario
Monti, komisarz ds. konkurencji.</p>
<p>Zobowiązania przedstawił prezes firmy Coca-Cola, Neville Isdell, na
dzisiejszym spotkaniu w Brukseli w imieniu swojej firmy oraz trzech
głównych rozlewni Coca-Coli. Zobowiązania przewidują:  </p>
<ul>
<li><b>Zakaz zawierania umów na wyłączność.</b> Klienci
Coca-Coli będą mieli prawo kupować i sprzedawać
bezalkoholowe napoje niegazowane każdego innego dostawcy. Jeżeli
duża firma z sektora prywatnego lub państwowego ogłosi przetarg
na dostawę napojów niegazowanych i oferta firmy Coca-Cola okaże
się najlepsza, wówczas oczywiście Coca-Cola ma prawo być
jedynym dostawcą napojów.</li>
<li><b>Zakaz udzielania rabatów docelowych i ilościowych.</b>
Coca-Cola nie może udzielać rabatów swoim klientom jedynie z
tytułu kupowania tej samej lub większej niż w
przeszłości liczby produktów Coca-Coli. Powinno to
ułatwić klientom Coca-Coli zaopatrywanie się również u
innych dostawców napojów niegazowanych.</li>
<li><b>Zakaz używania najsilniejszych marek Coca-Coli do sprzedaży jej
mniej popularnych produktów.</b> Coca-Cola nie może
żądać, aby klient, który chce nabyć tylko jedną
lub kilka najlepiej sprzedających się marek (np. zwykłą
Coca-Colę lub Fantę Orange) kupował również inne
produkty Coca-Coli, takie jak Sprite lub Vanilla Coke. Coca-Cola nie może
również udzielać rabatów klientom, którzy
zobowiążą się do kupna wyżej wymienionych innych
produktów razem z tymi najlepiej sprzedającymi się, lub
zarezerwują przestrzeń sklepową dla całej grupy
produktów Coca-Coli.</li>
<li><b>20% wolnej przestrzeni w chłodziarkach Coca-Coli</b> Jeżeli
Coca-Cola dostarcza bezpłatnie chłodziarkę do napojów, a w
punkcie sprzedaży nie ma innego urządzenia do chłodzenia
napojów, do którego konsument miałby bezpośredni
dostęp, właściciel punktu sprzedaży może
wykorzystać co najmniej 20% przestrzeni chłodziarki dostarczonej przez
Coca-Colę na inny, dowolnie wybrany produkt. </li></ul><p>Zobowiązania
Coca-Coli zostaną opublikowane w Dzienniku Urzędowym. Jeżeli
podstawy zobowiązań okażą się solidne, staną
się one wiążące dla firmy na mocy tzw. „decyzji w
sprawie zobowiązań”. W razie ewentualnego późniejszego
naruszenia postanowień decyzji w sprawie zobowiązań, istnieje
możliwość nałożenia grzywny.</p>
<p>Możliwość składania dobrowolnych zobowiązań
wiążących dla firmy została wprowadzona na mocy art. 9
nowego rozporządzenia w sprawie wprowadzenia w życie reguł
konkurencji (1/2003), które weszło w życie w maju
2003 r.</p>
<hr><p><sup><b><a name="fn1" href="#fnB1">[1]</a></b></sup>
<a name="Heading3"></a>Zob. <a
href="/rapid/pressReleasesAction.do?reference=IP/04/1110&format=HTML&aged=0&language=EN&guiLanguage=en">IP/04/1110</a>
z 17 września 2004 r. („Nowe procedury dotyczące karteli po
raz pierwszy wykorzystane w celu liberalizacji rynku praw do transmisji
meczów Bundesligi”)</p>


