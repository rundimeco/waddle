<H3>
<P><B>Commissie keurt verwerving van AGA (Zweden) door Linde (Duitsland) voorwaardelijk goed </B></H3>
<P><I><B>De Europese Commissie heeft na een diepgaand onderzoek voorwaardelijke goedkeuring gegeven voor de acquisitie van de Zweedse onderneming  AGA AB ("AGA") door het Duitse Linde Aktiengesellschaft ("Linde") in de industri</B></I><I><B>ële-gassenindustrie. De goedgekeurde transactie betekent wederom een belangrijke consolidatie in de sector, na de eerdere overname van delen van BOC Group door Air Liquide. De operatie zou in de oorspronkelijk aangemelde vorm tot machtsposities van Linde geleid hebben op de markten voor cilindergassen in Nederland en voor bulk- en cilindergassen in Oostenrijk. Om deze bezwaren uit het oogpunt van de mededinging weg te nemen, heeft Linde zich ertoe verbonden het cilindergasbedrijf van AGA in Nederland en het gehele gasbedrijf van AGA in Oostenrijk af te stoten. De Commissie concludeerde dat deze verbintenissen toereikend waren om de bezwaren weg te nemen. Daarom is de concentratie, mits de aangeboden verbintenissen volledig gestand worden gedaan, verenigbaar verklaard met de gemeenschappelijke markt en de EER-Overeenkomst.</B></I>
<P>Industriële gassen vormen een belangrijk component in de productieprocessen van vele industrieën, waaronder de ijzer-, staal, raffinaderij-, chemische, glas-, elektronica-, papier- en pulpindustrie. De gassen worden in kleine hoeveelheden in cilinders (cilindermarkt) geleverd, in grotere hoeveelheden in vloeibare vorm geleverd met tankwagens (bulkmarkt), dan wel in zeer grote hoeveelheden rechtstreeks bij de klant bezorgd middels productie-eenheden ter plekke of via pijpleidingen (tonnagemarkt). Elk van deze markten en het bijbehorende distributiekanaal vormen een afzonderlijke productmarkt. 
<P>Linde is actief op het gebied van techniek, transporttechnologie, cryogene technologie en de productie en distributie van industriële gassen. AGA is een producent en distributeur van industriële gassen.
<P>In september 1999 heeft Linde haar voornemen om de meerderheid van de aandelen AGA te verwerven bij de Commissie aangemeld. Op 1 oktober besloot de Commissie (zie IP/99/720) na een eerste onderzoek van een maand dat zij de gevolgen van de transactie voor de mededingingsvoorwaarden op de markten voor industriële gassen nader zou onderzoeken. Vandaag heeft de Commissie na een onderzoek van vijf maanden besloten de operatie voor de Europese Gemeenschap en de EER op voorwaarden goed te keuren.
<P><B>Cilindermarkten in Nederland</B>
<P>Het onderzoek bevestigde de oorspronkelijke zorg van de Commissie dat de voorgenomen concentratie, zoals oorspronkelijk aangemeld, tot machtsposities van Linde op de markten voor cilindergassen in Nederland zou leiden. 
<P>Om deze bezwaren uit het oogpunt van de mededinging weg te nemen, zal Linde het cilindergasbedrijf van AGA in Nederland van de hand doen. De concentratie zal daarom niet leiden tot een machtspositie.
<P><B>Bulk- en cilindermarkten in Oostenrijk</B>
<P>Naar aanleiding van het diepgaande onderzoek concludeerde de Commissie dat de voorgenomen concentratie tot machtsposities van Linde op de markten voor bulk- en cilindergassen in Oostenrijk zou leiden. 
<P>Om de bezwaren van de Commissie te ondervangen, zal Linde het gehele gasbedrijf van AGA in Oostenrijk afstoten. 
