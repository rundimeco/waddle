<h1>
<a name="Heading4"></a><b>Miżuri qawwija biex jiggarantixxu
s-sikurezza tat-trasport marittimu</b></h1>
<p><b><i>Wara l-inċidenti ta' l-ERIKA u tal-PRESTIGE, l-Unjoni Ewropea
kienet ħadet azzjoni minnufih biex timplimenta miżura "difensiva"
bil-għan li tħares l-Ewropa mill-periklu ta' inċidenti u ta'
tniġġis. Illum, permezz tat-tielet pakkett dwar is-sikurezza
marittima, il-Kummissjoni biħsiebha tipproponi politika aktar offensiva,
bil-għan li terġa’ tistabbilixxi għat-tul
il-kundizzjonijiet għal kompetizzjoni sana bejn l-operaturi li jirrispettaw
ir-regoli internazzjonali. "Il-kwalità tas-servizz marittimu offrut
mill-operaturi ssawwar l-element essenzjali tal-kompetittività tas-settur,
u f'dan il-kuntest, il-kapaċità ta' l-għoti ta' servizz sikur u
li jirrispetta l-ambjent hija ta' importanza fundamentali", stqarr jacques
Barrot, il-Viċi President tal-Kummissjoni Ewropea. "Il-kwalità
tat-trasport marittimu tinkiseb ukoll permezz ta' sanzjonijiet aktar qawwija
għall-operaturi ħżiena li jiddeformaw il-kompetizzjoni, u permezz
taż-żamma ta' amministrazzjonijiet marittimi u kumpaniji ta'
klassifika effikaċi."</i></b></p>
<p>It-tielet pakkett "tas-sikurezza marittima" fih 7 proposti artikolati fuq
żewġ linji ewlenin:</p>
<p><b>1. <u>It-tisħiħ tal-prevenzjoni ta' l-inċidenti u
tat-tniġġis</u></b></p>
<p>Fil-kuntest ġdid li fih it-tkabbir ta' l-Ewropa għal 25 Stat Membru
għamel mill-Unjoni Ewropea qawwa kbira marittima, l-ewwel proposta
tal-Kummissjoni <b>għandha l-għan li ssaħħaħ
il-kundizzjonijiet għall-għoti ta' bnadar Ewropej</b>.<b> Il-mira
tal-Kummissjoni hija li tesiġi mill-Istati Membri li jwettqu
monitoraġġ effikaċi tal-ħarsien tan-normi internazzjonali
għall-bastimenti li jtajru l-bnadar tagħhom, u li għal dan
il-għan ikunu jiddisponu minn amministrazzjoni marittima li tapplika
rigorożament il-kriterji ta' kwalità.</b> Din ir-responsabilizzazzjoni
hija l-preludju għall-iżvilupp, fil-ġejjieni, ta' bandiera
Ewropea.</p>
<p>Żewġ proposti oħra għandhom il-għan li
jsaħħu l-liġijiet eżistenti dwar il-<b>kumpaniji ta'
klassifikazzjoni </b>u l-<b>kontroll ta' l-Istat tal-port</b>. Dawn
iż-żewġ liġijiet qed jiġu kkonsolidati bil-għan li
jkun hemm test wieħed, aktra ċar u li jinqara b'aktar
faċilità. </p>
<ul>
<li>It-titjib tal-kwalità tal-ħidma tal-<b>kumpaniji ta'
klassifikazzjoni</b> sseħħ bl-implimentazzjoni ta' sistema
indipendenti tal-kontroll tal-kwalità, u bit-twaqqif ta' sanzjonjiet
finanzjarji aktar gradwali u proporzjonati.  </li>
<li>F'dak li għandu x'jaqsam mal-<b>kontroll mill-Istat tal-Port</b>,
is-sistema ta' llum qed tibbies fir-rigward tal-bastimenti li ma
jlaħħqux man-normi, partikolarment permezz tas-sistema ta'
projbizzjoni. Barra minn hekk, il-proposta tintroduċi l-prinċipji ta'
riforma profonda, bil-għan li minflok is-sistema tal-preżent
(ibbażata fuq l-ispezzjoni, min-naħa ta' kull Stat Membru, ta' 25%
tal-bastimenti li jidħlu fil-portijiet tagħhom) tidħol mira
Komunitarja ta' 100% ta' bastimenti spezzjonati, filwaqt li titqies
il-ħtieġa li jeħfief il-piż ta' l-ispezzjonjiet fuq
il-bastimenti ta' kwalità. </li></ul><p>Fl-aħħarnett,
il-Kummissjoni qed tipproponi li tibdel id-direttiva dwar
il-<b>monitoraġġ tat-traffiku</b>. Fost il-miri mfittxija hemm
it-titjib tal-qafas legali li jirrigwarda l-postijiet ta' kenn
għall-bastimenti f'diffikultà. L-obbligu ta' l-għażla ta'
awtorità indipendenti u dak ta' l-identifikazzjoni minn qabel ta' kull post
ta' kenn potenzjali sejjer itejjeb l-effikaċja u l-ħeffa
tat-teħid ta' deċiżjoni meta jinqalgħu inċidenti
marittimi. Barra minn hekk, il-Kummissjoni qed tipproponi li, abbord
tal-astimenti tas-sajd, tiġġeneralizza l-preżenza ta'
tagħmir ta' sistemi awtomatiċi ta' identifikazzjoni u ta'
lokalizzazzjoni (<i>AIS</i>), sabiex jonqos ir-riskju ta'
kolliżjonjiet.</p>
<p><b>2. <u>It-trattament tal-konsegwenzi ta' l-inċidenti</u></b></p>
<p>Il-kwalità tan-normi tas-sikurezza marittima tiddependi
mill-kapaċità tat-twettiq ta' analiżi tal-kawżi ta'
l-inċidenti u tal-ġbid tat-tagħlimiet minnhom. Proposta ta'
Direttiva ġdida għandha l-għan li tistabbilixxi qafas armonizzat
Ewropew għat-twettiq ta' <b>inkjesti wara l-inċidenti</b> u
għat-tisħiħ ta' l-indipendenza ta' l-organizzazzjonijiet
inkwirenti.</p>
<p>Fl-aħħarnett, iż-żewġ proposti finali tal-pakkett
għandhom l-għan li jtejbu l-kwalità tal-qafas globali ta'
<b>responsabbiltà u indennizz fil-każ ta' inċidenti</b>. Dan
jinvolvi l-inkorporazzjoni fil-liġi Ewropea tad-dispożizzjonijiet
tal-Konvenzjoni ta' Ateni (2002), bil-għan li s-sistema ta' ħarsien
stabbilita minn din il-Konvenzjoni titwessa' għall-bastimenti kollha
fl-Unjoni, inkluż it-traffiku marittimu fi ħdan l-Ewropa u
n-navigazzjoni interjuri. Jinvolvi wkoll li sidien il-bastimenti jiġu
rresponsabbilizzati aktar, u li jiġi impost fuqhom l-obbligu li
joħorġu polza ta' assikurazzjoni jew xi garanzija finanzjarja
oħra għad-danni lil terzi persuni, li jkunu jkopru wkoll
l-ispejjeż tal-passaġġi lura lejn pajjiżhom tal-membri ta'
l-ekwipaġġ f'każ ta' abbandun.<br>Fl-anness jingħata
tagħrif aktar dettaljat dwar il-kontenut tat-tielet pakkett "tas-sikurezza
marittima". It-testi tat-tielet pakkett huma disponibbli fis-sit tad-Direttorat
Ġenerali għall-Enerġija u t-Trasport fl-indirizz li ġej:</p>
<p><a name="_Hlt120078166"></a><a name="_Hlt120078167"></a><a
href="http://ec.europa.eu/transport/maritime/safety/2005_package_3_en.htm">http://ec.europa.eu/transport/maritime/safety/2005_package_3_en.htm</a></p>

