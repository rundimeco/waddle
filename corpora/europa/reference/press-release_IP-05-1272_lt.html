<h1>
<a name="Heading4"></a><b>Europos Komisija pradeda vykdyti D
planą –demokratija, dialogas ir diskusijos</b></h1>
<p><b><i>Šiandien Europos Komisija pradeda vykdyti D planą
(demokratija, dialogas ir diskusijos), kurio pagrindu ateinančiais
mėnesiais vyks išsamios diskusijos dėl Europos ateities.
Prancūzijai ir Olandijai balsavus prieš Europos Konstituciją, ES
vyriausybių vadovai pasiūlė svarstymo laikotarpį, kad
kiekviena valstybė narė galėtų surengti plataus masto
diskusijas. Nors visa atsakomybė už šių nacionalinių
diskusijų rengimą tenka vyriausybėms, Komisijos vaidmuo yra
skatinti šį procesą. Komisijos D plane – demokratija,
dialogas ir diskusijos – nustatomi diskusijų dėl Europos
ateities pagrindai, kuriais galės remtis 25 valstybių narių
vyriausybės šias diskusijas rengdamos savo šalyse. Aiškus
plano tikslas – pasiekti naują politinį bendrą
sutarimą dėl tinkamos politikos, kad Europa galėtų atremti
XXI amžiaus iššūkius. </i></b></p>
<p>Šiandien pradėjus vykdyti šį planą, už
institucinius santykius ir komunikacijos strategiją atsakinga Komisijos
pirmininko pavaduotoja Margot Wallström pasakė: <i>„D planas
– tai diskusijos, dialogas ir klausymas. Tai priemonė
politinėmis idėjomis skatinti pokyčius. Dėl globalizacijos
sukeltų sunkumų žmonės kelia sudėtingus klausimus
dėl darbo vietų garantijų ir pensijų, dėl migracijos ir
gyvenimo lygio. Norėdama nugalėti šiuos sunkumus, Europa privalo
atsinaujinti. D planu siekiama Sąjungoje sustiprinti demokratiją,
skatinti plataus masto viešus svarstymus ir pasiekti naują bendrą
sutarimą dėl Europos Sąjungos būsimos krypties.
Įgyvendinti šį procesą turi valstybės narės.
Šiandien kreipiuosi į vyriausybes, prašydama pasinaudoti šia
galimybe, pradėti diskusijas ir duoti postūmį pokyčiams
Europoje.  </i></p>
<p><b>Pagrindinės D plano sudedamosios dalys: </b></p>
<p><b>Diskusijų skatinimas</b></p>
<p>Visos valstybės narės įsipareigojo rengti plataus masto
nacionalines diskusijas dėl Europos ateities. Nacionalinės diskusijos
yra D plano esmė – jas rengiant yra aišku, kad Komisijos vaidmuo
yra valstybėms narėms padėti, o ne jas pakeisti. Vis dėlto D
planu siekiama 25 valstybėse rengiamoms diskusijoms suteikti bendrą
pagrindą: vyriausybėms pateikti galimus modelius bei
struktūrą (pvz., Airijos nacionalinis forumas) ir pasiūlyti tam
tikrus bendrus procesus bei pagrindines temas.</p>
<p><b>Grįžtamoji informacija</b></p>
<p>Komisija susistemins grįžtamosios informacijos procesą.
Pirmoji iš nacionalinių diskusijų gauta grįžtamoji
informacija turėtų būti parengta 2006 m. balandžio
mėn. 2006 m. gegužės 9 d. bus surengta Europos
konferencija dėl Europos ateities, kurioje bus svarstomos pagrindinės
diskusijų metu padarytos išvados. Iki 2006 m. birželio
mėn., kai pirmininkaujant Austrijai posėdžiaus Europos
Vadovų Taryba, Komisija parengs nacionalinių diskusijų
apibendrinančiąją ataskaitą. Galiausiai šio proceso
rezultatas turėtų būti konkrečios Europos ateities
gairės. </p>
<p><b>Pagrindinės iniciatyvos aktyvesniam dialogui</b></p>
<p>Siekdama skatinti platesnio masto visuomenės diskusijas bei
piliečių dalyvavimą ir sukurti tikrą dialogą dėl
Europos politikos krypčių, Komisija siūlo 13 konkrečių
europinio lygio iniciatyvų. Komisija stengsis bendradarbiauti su Europos
Parlamentu ir ES institucijomis. Numatoma imtis šių veiksmų:
Komisijos nariams aktyviai lankytis valstybėse narėse, remti Europos
piliečių projektus, siekti, kad Europos Sąjungos Tarybos
procedūros būtų atviresnės, Komisijos nariams aktyviau
dalyvauti nacionalinių parlamentų veikloje, sukurti Europos geros
valios ambasadorių tinklą Europos diskusijų įvaizdžiui
gerinti ir atnaujinti paramą projektams, siekiant didesnio balsuotojų
dalyvavimo. Šios iniciatyvos bus įgyvendinamos visu
J. M. Barroso Komisijos kadencijos laikotarpiu ir jam pasibaigus.</p>

