<h1>
<a name="Heading4"></a><b>USA-Boeing: Az EU a WTO-hoz fordul az USA
Boeingnek juttatott támogatásai miatt</b></h1>
<p><b><i>Az EU ma konzultációs eljárást kezdeményezett
a Világkereskedelmi Szervezetnél (WTO) az Egyesült Államok
ellen a Boeing részére nyújtott állítólagos
támogatások miatt. Az EU úgy véli, hogy ezek a
támogatások súlyosan megsértik a
támogatásokról és ellentételezésekről
szóló WTO-megállapodásban foglaltakat. A mai nap
folyamán korábban Az USA eljárást kezdeményezett az
Airbus-nak nyújtott európai támogatás miatt. Pascal Lamy, az
EU kereskedelmi biztosa kijelentette: „Az USA-nak az Airbus
részére nyújtott európai támogatást illetően
a WTO-nál tett lépése nyilvánvaló
figyelemelterelési kísérlet a Boeing saját magának
okozott hanyatlásáról. Egyben azt is mutatja, hogy az
Egyesült Államok soha nem volt komolyan érdekelt a hatályos
1992-es EU-USA kétoldalú megállapodás
újratárgyalásában.  Ha az Egyesült Államok ezt az
utat választja, mi elfogadjuk a kihívást, főleg mivel
éppen ideje, hogy felszámolásra kerüljenek azok az
óriási támogatások, amelyeket az USA jogellenesen nyújt
a Boeingnek, különösen a Boeing új 7E7 programjára,
és amelyek kárt okoznak az Airbus-nak.  Ennek ellenére
sajnálatos, hogy az USA a peres utat választotta, ami
destabilizálhatja a kereskedelmet és a beruházásokat,
köztük a Boeing 7E7 projektjére vonatkozóakat is. A
repülőgépiparban dolgozók érdekeik védelme
tekintetében számíthatnak az Európai Bizottságra."   
</i></b></p>
<p>Az Egyesült Államok kormányzata a NASA-n, a honvédelmi
minisztériumon, a kereskedelmi minisztériumon, valamint egyéb
állami szerveken keresztül hosszú éveken keresztül
támogatta a Boeinget, főleg a kutatási és fejlesztési
költségek fedezése révén.  1992 óta a Boeing
körülbelül 23 milliárd dollár amerikai
támogatásban részesült. Ezenfelül az Egyesült
Államok kormánya továbbra is évente mintegy 200 millió
USA dollár értékű exporttámogatást juttat a
Boeingnek az „Extraterritorial Income Exclusion Act” (a
„Foreign Sales Corporations”, külföldi
értékesítési társaságokról szóló
törvényt felváltó exterritoriális jövedelem
kizárásáról szóló törvény) alapján
azon WTO-döntés ellenére, amely kifejezetten jogellenesnek
nyilvánította ezeket a támogatásokat. </p>
<p>A legfrissebb és legkirívóbb jogsértést az a
hatalmas összegű, mintegy 3,2 milliárd USA dollár
támogatás jelenti, amelyet a Boeing 7E7, más néven
„Dreamliner” repülőgépének
fejlesztésére és gyártására többek
között adócsökkentés és adómentesség,
valamint infrastrukturális támogatás formájában
biztosítottak. Az Európai Bizottság által az évek
során összegyűjtött bizonyítékok
világossá teszik, hogy a fenti támogatások ellentétesek
a WTO támogatásokról és ellentételezésekről
szóló megállapodásával.</p>
<p>A támogatások sértik továbbá a nagyméretű
polgári repülőgépek kereskedelméről
szóló, 1992. évi EU-USA megállapodást, amely pontosan
szabályozza azon állami támogatás formáit és
szintjét, amelyet az USA és az EU a Boeing, illetve az Airbus
vonatkozásában nyújthat. </p>
<p>Az USA több mint két éven keresztül a Bizottság
ismételt felhívására sem volt hajlandó részt venni
az 1992-es megállapodásban kikötött kétoldalú
konzultációkon. A Bizottság ennek ellenére az USA
néhány héttel ezelőtti kérésére beleegyezett,
hogy megbeszéléseket folytat az 1992-es megállapodás
lehetséges módosításáról, amennyiben ezek
kiterjednek a támogatások minden formájára, beleértve
az Egyesült Államokban alkalmazott támogatásokat,
továbbá hogy az USA a Boeing 7E7 számára nyújtott
támogatásokat úgy módosítja, hogy azok megfeleljenek az
1992-es megállapodásnak.  </p>
<p>Végül éppen akkor, amikor ezek a tárgyalások
folyamatban voltak (legutóbb egy szeptember 16-án tartott
konstruktív ülésen), az USA konzultációs
eljárást kezdeményezett a WTO-nál az Airbus-nak
nyújtott európai támogatás miatt.  Ez a lépés azt
sugallja, hogy az USA-nak az 1992-es megállapodás
újratárgyalása iránti kérését kezdettől
fogva nem lehetett különösebben komolynak tekinteni.   </p>
<p><b>Konzultációs és vitarendezési eljárások a
WTO-n belül</b></p>
<p>A WTO vitarendezési eljárása során az első
lépés a panaszos tag részéről benyújtott
konzultációs kérelem. Az alperesnek 10 nap áll
rendelkezésére a kérelemre való válaszadásra,
és (amennyiben a felek másként nem állapodnak meg)
legkésőbb 30 napon belül meg kell kezdenie a
konzultációt. A konzultáció célja a vitás
kérdés kölcsönös megegyezéssel
történő rendezése.</p>
<p>Amennyiben a konzultáció a konzultációs kérelem
kézhezvételétől számított 60 napon belül nem
vezet a vita rendezéséhez, a panaszos fél kérheti a
vitarendezési testületet (DSB), hogy állítson fel
vizsgálóbizottságot (a panaszos fél már a 60 napos
időszak alatt kérheti vizsgálóbizottság
felállítását abban az esetben, ha a két fél
úgy ítéli meg, hogy a konzultáció nem vezetett a vita
rendezéséhez).</p>
<p>A  vizsgálóbizottság tagjainak kinevezése után a
panaszos félnek általában 3–6 hét áll
rendelkezésére első írásbeli beadványa
benyújtására, az alperesnek pedig további 2–3 hete van
a válaszadásra.  Ezt két szóbeli meghallgatás és
egy második írásbeli szakasz követi. Általában
véve a vizsgálóbizottsági eljárás 12 hónapig
tart.  Ezt fellebbezés követheti, amely nem tarthat 90 napnál
tovább. </p>
<p>További információ:</p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a>
</p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

