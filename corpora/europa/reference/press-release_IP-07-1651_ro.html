<h1>
<a name="Heading4"></a><b>Punerea în aplicare a consensului
reînnoit privind extinderea </b></h1>
<h2>
<a name="Heading7"></a><b><i>Astăzi Comisia a adoptat documentul de
strategie anual privind politica de extindere a UE. Acest document prezintă
modul în care este pus în aplicare consensul reînnoit, asupra
căruia au convenit liderii UE cu ocazia summitului din decembrie 2006.
Procesul de extindere a continuat în anul 2007, gestionat atent. De
asemenea, Comisia a analizat progresele realizate în fiecare ţară
candidată şi potenţial
can</i></b><b><i>didată</i><sup><a name="fnB1" href="#fn1">[1]</a></sup><i>,
concluzionând că în Balcanii de Vest s-au înregistrat
progrese constante, deşi inegale, şi că această regiune se
confruntă în continuare cu dificultăţi majore. Procesul de
aderare a Turciei îşi urmează cursul, chiar dacă este
necesară relansarea reformelor. </i></b></h2>
<p>Extinderea constituie unul dintre cele mai puternice instrumente politice ale
Uniunii Europene. Aceasta serveşte interesele strategice ale UE,
consolidând pacea, securitatea, libertatea, democraţia şi
prevenirea conflictelor. Extinderea a contribuit la sporirea
prosperităţii şi a oportunităţilor de creştere,
precum şi la garantarea securităţii principalelor axe de
transport şi rute de aprovizionare cu energie.</p>
<p>Consensul reînnoit privind extinderea, definit de Consiliul European din
decembrie 2006, are la bază principiile consolidării angajamentelor,
al impunerii de condiţii echitabile şi riguroase şi cel al unei
mai bune comunicări cu publicul, însoţite de capacitatea Uniunii
de a integra noi state membre. Programul actual de extindere cuprinde Balcanii
de Vest şi Turcia. </p>
<p>Cu ocazia prezentării rapoartelor, comisarul pentru extindere, Olli
Rehn, a declarat: „În 2007, în Balcanii de Vest s-au
înregistrat progrese constante, dar inegale.  Trebuie să
înfruntăm în continuare provocări importante, precum
soluţionarea problemei statutului provinciei Kosovo, dezvoltarea
democratică a Serbiei şi consolidarea statului în Bosnia şi
Herţegovina. Cred că în 2008 condiţiile vor fi
îndeplinite şi, astfel, vom reuşi să încheiem acorduri
de stabilitate şi asociere cu toate ţările din această
regiune.”</p>
<p>„În Turcia, democraţia a ieşit învingătoare
din criza politică. Acest nou impuls ar trebui să servească la
relansarea reformelor în vederea consolidării libertăţilor
fundamentale, în special a libertăţii de expresie şi a celei
religioase, astfel încât acestea să se impună pe tot
cuprinsul ţării şi în rândul tuturor categoriilor
sociale.” – a adăugat comisarul Rehn. </p>
<p>Forţa de atracţie a Uniunii Europene contribuie la stabilitate
şi la promovarea de reforme politice şi economice importante. Este
crucial să se menţină vizibilitatea şi credibilitatea
perspectivelor de extindere, precum şi sprijinul acordat procesului de
extindere în statele membre. </p>
<p>În consecinţă, comunicarea constituie un element esenţial
al politicii de extindere a Uniunii. Este important ca cetăţenii
să fie ascultaţi şi ca preocupările acestora să fie
luate în considerare prin furnizarea de informaţii clare şi
obiective. Statele membre sunt cel mai bine plasate pentru a prelua
iniţiativa în domeniul comunicării pe tema extinderii. Comisia
îşi va îndeplini în continuare misiunea, alături de
Parlamentul European, autorităţile naţionale, regionale şi
locale, precum şi societatea civilă. </p>
<p>Negocierile de aderare cu <b>Croaţia</b> avansează conform
aşteptărilor, intrând în prezent într-o fază
decisivă. Acest lucru demonstrează regiunii în ansamblul său
că perspectiva europeană este concretă şi tangibilă.
Comisia se aşteaptă să se înregistreze progrese
substanţiale în negocierile de aderare cu Croaţia în cursul
anului viitor, în măsura în care această ţară
să menţină ritmul necesar în materie de reforme şi
să îndeplinească condiţiile impuse. </p>
<p>Statutul provinciei
<b>Kosovo</b><sup><a name="fnB2" href="#fn2">[2]</a></sup> trebuie să fie
clarificat cât mai rapid posibil. Este necesar să se
găsească o soluţie durabilă care să garanteze un Kosovo
democratic şi multietnic şi să contribuie la stabilitatea
regională. </p>
<p>În cursul anului următor, principalele provocări pentru
această regiune vor fi: o mai bună guvernanţă în
<b>Fosta Republică Iugoslavă a Macedoniei</b>, <b>Albania</b> şi
<b>Muntenegru</b>, consolidarea statului prin implicarea
responsabilităţii locale în Bosnia şi Herţegovina
şi continuarea parcursului european pentru <b>Serbia</b>. Regiunea în
ansamblul său trebuie să avanseze în sensul construcţiei
unor democraţii moderne şi să dezvolte în continuare o
cultură politică a dialogului şi toleranţei. </p>
<p>La începutul anului 2008, Comisia va face bilanţul progreselor
înregistrate şi va indica etapele următoare pentru realizarea
obiectivelor stabilite în cadrul programului UE pentru <b>regiunea
Balcanilor de Vest</b>. Se va acorda o atenţie deosebită
promovării contactelor interpersonale. Comisia va lansa un dialog privind
liberalizarea vizelor. </p>
<p>În 2007, <b>Turcia</b> a depăşit o criză politică
respectând pe deplin regulile democraţiei. În prezent, Turcia
trebuie să-şi relanseze reformele politice, în special cele
legate de libertăţile fundamentale, precum şi să-şi
reînnoiască eforturile de a îşi îndeplini
obligaţiile internaţionale. Comisia aşteaptă să se
realizeze progrese în negocierile de aderare cu Turcia în cursul
anului viitor. </p>
<hr><p><sup><b><a name="fn1" href="#fnB1">[1]</a></b></sup> A se vedea  <a
href="http://europa.eu/rapid/pressReleasesAction.do?reference=MEMO/07/447&format=HTML&aged=0&language=EN&guiLanguage=en"
title="http://europa.eu/rapid/pressReleasesAction.do?reference=MEMO/07/447&format=HTML&aged=0&language=EN&guiLanguage=en">MEMO/07/447</a>
si <a
href="http://europa.eu/rapid/pressReleasesAction.do?reference=MEMO/07/446&format=HTML&aged=0&language=EN&guiLanguage=en"
title="http://europa.eu/rapid/pressReleasesAction.do?reference=MEMO/07/446&format=HTML&aged=0&language=EN&guiLanguage=en">MEMO/07/446</a></p>
<p><sup><b><a name="fn2" href="#fnB2">[2]</a></b></sup> Conform Rezoluţiei
nr. 1244 a Consiliului de Securitate al Naţiunilor Unite</p>


