<h1>
<a name="Heading4"></a><b>Komisia vyzýva Luxembursko,
Portugalsko, Slovensko a Taliansko, aby implementovali smernicu o
biopalivách</b></h1>
<p><b><i>Európska komisia sa dnes rozhodla obrátiť sa
v prípade Luxemburska, Portugalska a Talianska na Súdny dvor
a Slovensku zaslať odôvodnené stanovisko z dôvodu
neplnenia si povinností vyplývajúcich zo smernice
o biopalivách. Na základe tejto smernice sa vyžaduje, aby
rastúci podiel všetkých druhov nafty a benzínu
predávaného v členských štátoch predstavovali
biopalivá na počiatočnej úrovni 2 % v roku 2005
a pri neustálom raste tak, aby sa dosiahla minimálna
úroveň 5,75 % palív predaných v roku 2010. Komisia
tiež zaslala 16 členským štátom úradné
písomné upozornenia týkajúce sa národnej správy,
ktorú musia Komisii predložiť za rok 2005. Komisár pre
energetiku Andris Piebalgs povedal: „Biopalivá predstavujú dnes
v doprave jedinú náhradu za fosílne palivá. Budú
prispievať k našej bezpečnosti energetických
dodávok, znížia emisie skleníkových plynov a na
vidieku vytvoria pracovné príležitosti. Je mi ľúto,
že členské štáty stále meškajú
s implementáciou týchto pravidiel.“</i></b></p>
<p>Komisia sa rozhodla začať súdne konanie proti Luxembursku
a Portugalsku z dôvodu neoznámenia opatrení,
ktorými sa transponuje smernica
o biopalivách<sup><b><a name="fnB1" href="#fn1">[1]</a></b></sup>. 
Malo sa tak uskutočniť ku koncu roka 2004. Rozhodlo sa
o začatí súdneho konania proti Luxembursku a Taliansku
z dôvodu nepredloženia národných správ, ktoré
sa podľa podmienok smernice vyžadovali k 1. júlu 2004.</p>
<p>Tiež sa rozhodlo o tom, aby sa Slovensku zaslalo
odôvodnené stanovisko z dôvodu neoznámenia
transpozičných opatrení a Taliansku zaslať
úradné písomné upozornenie z dôvodu
nedostatočného zdôvodnenia rozhodnutia týkajúceho sa
stanovenia národného orientačného cieľa pre
biopalivá na rok 2005 na úrovni 0,5 % - v porovnaní
s referenčnou hodnotou na úrovni 2 % ustanovenou
v smernici.</p>
<p>Nakoniec Komisia zaslala úradné písomné upozornenia
členským štátom, ktoré doposiaľ nepredložili
svoje národné správy za rok
2005,<sup><b><a name="fnB2" href="#fn2">[2]</a></b></sup> a šiestim
členským štátom, ktorých správa za rok 2005
nezahŕňala podľa podmienok smernice všetky potrebné
informácie<sup><b><a name="fnB3" href="#fn3">[3]</a></b></sup>.</p>
<p>Medzi biopalivá patrí bionafta vyrobená z olejnatých
semien (najmä repky) a použitého kuchynského oleja;
bioetanol vyrobený zo zrna a cukrových plodín;
a bioplyn vyrobený zo skládkových plynov
a poľnohospodárskeho odpadu. Vo svojom novom akčnom
pláne o biomase, prijatom 7. decembra stanovila Komisia opatrenia na
ďalšiu podporu biopalív.<br>Národné správy
členských štátov na základe smernice
o biopalivách sú uverejnené na internetovej
stránke:</p>
<p><a
href="http://ec.europa.eu/energy/res/legislation/biofuels_en.htm">http://ec.europa.eu/energy/res/legislation/biofuels_en.htm</a>
</p>
<hr><p><sup><b><a name="fn1" href="#fnB1">[1]</a></b></sup> Smernica Európskeho
parlamentu a Rady 2003/30/ES z 8. mája 2003 o podpore
využívania biopalív alebo iných obnoviteľných
palív v doprave, Ú. v. EÚ L 123 zo 17. 5. 2003.</p>
<p><sup><b><a name="fn2" href="#fnB2">[2]</a></b></sup> 	Estónsko,
Fínsko, Grécko, Holandsko, Luxembursko, Maďarsko, Portugalsko,
Slovensko a Španielsko a Taliansko.</p>
<p><sup><b><a name="fn3" href="#fnB3">[3]</a></b></sup> 	Česká
republika, Francúzsko, Írsko, Litva, Lotyšsko a Nemecko.</p>


