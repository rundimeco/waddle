<h1>
<a name="Heading4"></a><b>Komisijos rudens 2005–2007 m.
ekonominė prognozė – augimas įgauna
pagreitį</b></h1>
<p><b><i>Prognozuojama, kad 2005 m. Europos Sąjungoje ekonomika augs 1,5 %,
2006 m. augimas gali pasiekti 2,1 %, o 2007 m. – 2,4 %. Tų
pačių metų euro zonos šalių duomenys yra 1,3 %, 1,9 %
ir 2,1 %. Pagrindinį impulsą suteikia vietos paklausa, ypač
privačios investicijos, kurias skatina nuo 2005 m. vidurio
akivaizdžiai atsigaunanti ekonomika. Tikimasi, kad per trejus metus ES
sukurs 6 mln. naujų darbo vietų ir dėl to nedarbo lygis nuo
rekordinių 9,0 % 2004 m. pabaigoje sumažės iki 8,7 %
2005 m. ir 8,1 % 2007 m. Dėl naftos kainų šiemet infliacija
nežymiai padidės iki 2,3 %, o 2007 m. vėl
sumažės iki 1,9 %.</i></b></p>
<p>„Po nusivylimą keliančio pirmojo pusmečio euro zonos
šalys ir ES užima tvirtas pozicijas ir gali pasinaudoti tuo, kad
pasaulinė ekonomika tebeauga.  Tikimasi, kad dėl palankių
finansinių sąlygų ir gero įmonių pelno atgautas
pasitikėjimas ekonomika ir nuolatinis nedarbo mažėjimas paskatins
vartojimą ir padidins investicijas. 0,6 % augimas trečiajame
ketvirtyje toliau sustiprina šią tendenciją", – sakė
Komisijos narys Joaquín Almunia, atsakingas už ekonomikos ir
pinigų reikalus.</p>
<p>Numatoma, kad 2005 m. ES ekonomika augs 1,5 %, palyginti su 2,4 % pernai, o
2006 m. augimas didės iki 2,1 % ir 2007 m. vėl bus 2,4 %.
2005–2007 m. euro zonos šalių prognozė yra atitinkamai
1,3 %, 1,9 % ir 2,1 %.</p>
<p><b>Investicijos spartėja</b></p>
<p>Tai paaiškinama atkurtu pasitikėjimu ekonomika antrąjį
2005 m. pusmetį, kai baigėsi 2004 m. ketvirtąjį
ketvirtį dėl šuoliais didėjančių naftos
kainų, pasaulinio augimo lėtėjimo ir mažos vietinės
paklausos Europoje prasidėjęs sunkus laikotarpis. Tikimasi, kad 2006
ir 2007 m. bendrasis investicijų augimas viršys 3 %.
Bendrąjį investicijų augimą galima paaiškinti atgijusiu
verslo pasitikėjimu, vis gerėjančiais įmonių veiklos
rezultatais ir didėjančiu atsinaujinimo poreikiu.</p>
<p>Pagrindiniai veiksniai, užtikrinantys bendrą perspektyvą,
– tai lanksti makroekonomikos politikos įvairovė, palankios
finansinės sąlygos, didesnis pelningumas bei mažesnė
galiojanti nominali keitimo norma ir vis dar tvirta pasaulinė
padėtis.</p>
<p><b>Nedarbas nuolat mažėja</b></p>
<p>Pastaraisiais metais nedarbo lygis ES buvo išaugęs iki 9,0 %, euro
zonos šalyse – iki 8,9 %, tačiau planuojama, kad abiem
atvejais iki 2007 m. jis sumažės beveik vienu procentiniu punktu ir
bus 8,1 %. Tikimasi, kad 2005–2007 m. ES sukurs 6 mln. naujų darbo
vietų, iš kurių – 4,5 mln. euro zonos šalyse, o 1,4
mln. iš jų bus sukurta 2005 m. Manoma, kad pagerėjusios darbo
rinkos sąlygos sustiprins vartotojų pasitikėjimą ir
palaipsniui padės atsigauti privačiam vartojimui. </p>
<p>Atsižvelgiant į naftos kainų padidėjimą, numatoma,
kad šiais metais vidutinė infliacija bus 2,3 % tiek ES, tiek euro
zonos šalyse, o 2006 m. sumažės iki 2,2 % (ir ES, ir euro
zonoje). Dar svarbiau yra tai, kad pagrindinė infliacija (neįskaitant
energetikos ir neperdirbtų maisto gaminių kainų) lieka žema
ir kol kas nematyti pakartotinių tolesnio didėjimo dėl
kylančių naftos kainų požymių. </p>
<p>Vis dėlto šių metų pradžioje susilpnėjusi
ekonominė veikla  paveikė viešuosius 2005 m. finansus.  Numatoma,
kad bendrasis valstybės deficitas, kaip BVP dalis, padidės dviem
dešimtosiomis procentinio punkto dalimis iki 2,9 % euro zonoje ir viena
dešimtąja iki 2,7 % visoje ES, o po to tik nežymiai pagerės
2006 ir 2007 m. Valstybių narių skirtumai vis dar tebėra dideli,
12 valstybių narių, iš kurių penkios yra euro zonos
valstybės, deficitas 2005 m. bus (arba numanoma, kad bus)
viršytas<sup><b><a name="fnB1" href="#fn1">[1]</a></b></sup>. Kita vertus,
šešios valstybės pasiekė biudžeto pusiausvyrą arba
perteklių.</p>
<p><b>Pasaulio prognozė tebėra palanki, tačiau rizika
išlieka</b></p>
<p>Tai, jog pasaulinė ekonomika išlieka nesustingusi, teikia
vilčių, kad didės ir ES ekonomikos augimo tempai. Numatoma, kad
šiais metais augimas pasaulio mastu sieks 4,3 %, o 2007 m. nežymiai
sumažės. 2004 m. ekonomika išaugo 5 % – 
sparčiausiai nuo aštuntojo dešimtmečio pradžios. Azijos
ekonomikos augimas, nors ir silpnesnis, vis tiek išliks apie 7–7,2 %
ir viršys planuotus rodiklius.  Šiuo atveju neįskaičiuojama
Japonija, kurios ekonomika šiais metais turėtų augti 2,5 %, o
2006 m. – 2,2 %.</p>
<p>Tas pats pasakytina apie pasaulinę prekybą, kuri
įsibėgėjo po sunkios pradžios ir prognozuojamu laikotarpiu
augs apie 7 %.</p>
<p>Vis dėlto išorės veiksniai ir toliau kelia pavojų
ekonominėms Europos perspektyvoms, tuo tarpu vidaus rizika atrodo labiau
subalansuota.</p>
<p>Nevaldomas pasaulinio disbalanso koregavimas ir (arba) JAV vartotojų
elgsenos koregavimas – tai vienas iš pagrindinių neigiamų
rizikos aspektų, nors negalima atmesti ir tolesnio naftos kainų
augimo.  Kalbant apie teigiamus aspektus, naftą eksportuojančios
šalys dabar gali išleisti didesnę savo papildomų pajamų
iš naftos dalį, o tai naudinga ES eksportui. </p>
<p>Geros žinios vietos rinkoje: privatus vartojimas galėtų
padidėti labiau ir taip paskatinti užgniaužtą paklausą,
kadangi darbo rinkos padėtis gerėja ir mažėja netikrumas,
susijęs su būsimųjų pajamų srautais (pvz., socialinio
saugumo ir pensijų sistemų išlaikymas). Tačiau didelės
naftos kainos, išlikęs silpnas vartotojų pasitikėjimas ir
mažo augimo perspektyva taip pat gali silpninti atsigavimo
procesą.<br>Išsamią Komisijos ekonomikos rudens prognozę
galima rasti interneto adresu</p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<hr><p><sup><b><a name="fn1" href="#fnB1">[1]</a></b></sup> 	Viršija trijų
procentų viršutinę ribą, numatytą Mastrichto
sutartyje.</p>


