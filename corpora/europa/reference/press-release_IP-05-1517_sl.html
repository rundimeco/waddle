<h1>
<a name="Heading4"></a><b>Državna pomoč:</b><b> Komisija
zaključuje formalno preiskavo o sistemu obdavčenja CO2 v Sloveniji po
spremembah zakonodaje</b></h1>
<p><b><i>Evropska komisija je v skladu s pravili Pogodbe ES o državni
pomoči odobrila slovensko shemo dodelitve znižanja obdavčitve
ogljikovega dioksida. Odobrena shema bo veljala za podjetja s kombiniranimi
napravami za soproizvodnjo električne energije in toplote (KET),
družbe, ki sodelujejo v sistemu EU za trgovanje z emisijami, v skladu z
Direktivo o trgovanju z emisijami, ter družbe, ki vstopajo v prostovoljne
okoljske sporazume. Slovenska vlada je uvedla precejšnje spremembe, da je
shemo uskladila s predpisi EU o državni pomoči za varstvo okolja,
potem ko je decembra 2004 Evropska komisija sprožila preiskavo.</i></b></p>
<p>Komisarka za konkurenco Neelie Kroes je pojasnila: „Zadovoljna sem, da
je Slovenija za zmanjšanje izkrivljanja konkurence spremenila svoje
davčne olajšave za industrijo, pri čemer je ohranila spodbudo za
zmanjšanje emisij ogljikovega dioksida“.</p>
<p>Komisija je sklenila odobriti novi zakon, ki je začel veljati maja 2005,
saj od upravičencev zahteva primerno zmanjšanje emisij ogljikovega
dioksida, da bi bili upravičeni do znižanja davkov, in spoštuje
pravila EU o obdavčevanju energentov. Ukrep bo upravičencem
omogočil, da se lažje prilagodijo na nacionalno okoljsko
obdavčenje.</p>
<p>Stopnja znižanja davkov se bo po novem zakonu vsako leto
zmanjševala za 8 %:</p>
<ul>
<li>leto 2005: znižanje davka za 43 %,</li>
<li>leto 2006: 35 %,</li>
<li>leto 2007: 27 %,</li>
<li>leto 2008: 19 % in</li>
<li>leto 2009: 11%.</li></ul><p>Zadnje leto znižanja davka je leto 2009:
nobeno znižanje ne velja od leta 2010 dalje.</p>
<p>Toplarne za daljinsko ogrevanje so upravičene do 26-odstotnega
znižanja v letu 2005, z vsakoletnim zmanjšanjem za 8 %. </p>
<p>Znižanja davkov nekaterim podjetjem ali sektorjem se pogosto opredelijo
kot državna pomoč v smislu člena 87(1) Pogodbe ES in jih mora
zato odobriti Komisija.</p>
<p>Predpisi o državni pomoči za varstvo okolja državam
članicam omogočajo, da za spodbujanje uvedbe okoljskih davkov pod
določenimi pogoji dodelijo znižanja za take davke.</p>

