<h1>
<a name="Heading4"></a><b>Comisia emite primul raport de dezvoltare
durabilă. Politicile se îndreaptă în direcţia cea
bună, dar sunt necesare mai multe acţiuni pentru a
îmbunătăţi rezultatele pe teren, se afirmă în
raportul de dezvoltare durabilă al Comisiei</b></h1>
<h2>
<a name="Heading7"></a><b><i>UE şi statele membre îşi
schimbă politicile înspre viabilitatea pe termen lung.</i></b><b><i>
Există o convergenţă din ce în ce mai mare între
Strategia de dezvoltare durabilă pe termen mai lung a UE şi Strategia
pentru creştere şi locuri de muncă de la Lisabona. Dar pentru a
obţine rezultatele necesare pe teren, trebuie intensificate în mod
semnificativ acţiunile destinate schimbării tendinţelor
nedurabile persistente. Acestea sunt principalele concluzii ale primului raport
de activitate al Comisiei privind Strategia revizuită de dezvoltare
durabilă a UE adoptată în luna iunie 2006. Aceasta este o
strategie pe termen lung care vine în completarea unei alte abordări
pe termen lung din cadrul Strategiei revizuite pentru creştere şi
locuri de muncă de la Lisabona. Raportul confirmă faptul că
Europa trebuie să pună în aplicare politicile sale privind
schimbările climatice şi să mărească în mod
substanţial gradul de utilizare a surselor alternative de energie, să
adopte măsuri mai îndrăzneţe privind transporturile
ecologice, să-şi intensifice eforturile pentru a stopa pierderea
biodiversităţii şi să continue să conducă lupta
împotriva sărăciei atât în Europa, cât şi
în restul lumii. </i></b></h2>
<p>Preşedintele Comisiei, José Manuel Barroso, a afirmat:
„Graţie parteneriatului nostru cu statele membre, am obţinut
progrese semnificative. Acest raport arată, de asemenea, că trebuie
să facem şi mai multe pentru a lăsa moştenire
generaţiilor viitoare o planetă sănătoasă şi o
societate sănătoasă. Putem să consolidăm şi mai
mult parteneriatul pentru durabilitate dintre UE, statele membre, societatea
civilă şi întreprinderi. Trebuie să inversăm
tendinţele nedurabile pe termen lung în domenii precum consumul de
energie, transporturile, biodiversitatea şi sănătatea şi
să menţinem accentul pus pe durabilitate, stabilit în cadrul
Strategiei pentru creştere şi dezvoltare de la Lisabona. Vom conduce
în continuare lupta împotriva schimbărilor climatice şi ne
vom respecta promisiunile faţă de ţările în curs de
dezvoltare.”</p>
<p>Strategia revizuită de dezvoltare durabilă a fost adoptată de
Consiliul European în luna iunie 2006. Ea abordează şapte
provocări principale: schimbări climatice şi energie
nepoluantă; transporturi durabile; consum şi producţie durabile;
conservarea şi gestionarea resurselor naturale; sănătate
publică; integrare socială, demografie şi migraţie şi
sărăcie globală.</p>
<p>Concluziile raportului arată că atât UE, cât şi
statele membre au reuşit să pună în practică multe
cadre politice corecte. Există o convergenţă din ce în ce
mai mare între obiectivul major pe termen lung de dezvoltare durabilă
– axat pe calitatea vieţii, egalitatea între generaţii
şi viabilitatea pe termen lung a societăţii europene –
şi obiectivul pe termen mediu de creştere economică şi
creare de locuri de muncă, stabilit în cadrul Strategiei de la
Lisabona. </p>
<p>La nivel european, raportul oferă trei exemple ale acestei
convergenţe: agenda politică a energiei şi schimbărilor
climatice, pe care Comisia o aduce în prim-plan pe baza acordului
încheiat în cadrul Consiliului European din luna martie 2007,
piaţa unică, care demonstrează modul în care deschiderea
pieţei, însoţită de măsuri sociale şi ecologice,
poate îmbunătăţi calitatea vieţii şi impulsul
către o mai bună reglementare, care sprijină coerenţa
între diversele domenii de acţiune, impunând o evaluare
sistematică a impacturilor de natură economică, socială
şi ecologică. </p>
<p>Trebuie intensificate în mod semnificativ acţiunile menite să
inverseze tendinţele nedurabile. Raportul confirmă faptul că
Uniunea trebuie să se concentreze în continuare pe cele şapte
provocări identificate în luna iunie 2006, acordând o prioritate
specială schimbărilor climatice şi energiei nepoluante. Numai
prin acţiuni mai intense Uniunea se poate apropia de obiectivele stabilite
în cadrul strategiei. Raportul recomandă atât Uniunii Europene,
cât şi statelor membre să se concentreze pe punerea efectivă
în aplicare a politicilor care vor avea consecinţe tangibile pe
teren.</p>
<p>Această evaluare se bazează pe Raportul de monitorizare Eurostat
din 2007 privind indicatorii de dezvoltare durabilă, pe rapoartele de
activitate ale celor 27 de state membre privind punerea în aplicare a
strategiei de dezvoltare durabilă a UE, precum şi pe un studiu de
consultanţă independent. </p>
<p>Comunicarea este însoţită de un document de lucru al
serviciilor Comisiei, care oferă detaliile tehnice ale evaluării.</p>
<p>Raportul permite Consiliului European să analizeze progresul şi
priorităţile şi să ofere noi orientări în cadrul
următoarei reuniuni din luna decembrie. <br>Documentele relevante vor fi
puse la dispoziţie la: </p>
<p><a
href="http://ec.europa.eu/sustainable/welcome/index_en.htm">http://ec.europa.eu/sustainable/welcome/index_en.htm</a></p>

