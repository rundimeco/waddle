<h1>
<a name="Heading4"></a><b>Comisia lansează o dezbatere
publică referitoare la cea mai bună modalitate de a promova mediile
antifumat</b></h1>
<h2>
<a name="Heading7"></a><b><i>Comisia Europeană a adoptat astăzi Cartea
Verde intitulată „Spre o Europă fără fum de
ţigară:</i></b><b><i> opţiuni politice la nivel UE”,
în vederea iniţierii unei ample consultări publice cu privire la
cea mai bună modalitate de promovare a mediilor antifumat în Uniunea
Europeană. Cartea Verde analizează efectele economice negative şi
consecinţele nocive asupra sănătăţii asociate cu
fumatul pasiv, sprijinul public pentru interzicerea fumatului şi
măsurile luate până acum, la nivel naţional şi
european. Se urmăreşte cunoaşterea opiniilor părţilor
implicate cu privire la sfera de aplicare  a măsurilor de combatere a
fumatului pasiv. Avantajele şi dezavantajele diverselor măsuri cu
sfere de aplicare diferite sunt analizate, inclusiv interzicerea totală a
fumatului în toate spaţiile publice închise şi diferite
tipuri  de derogări (de exemplu pentru restaurante şi baruri). Comisia
consideră că politica cu cea mai largă sferă de aplicare ar
aduce cel mai mare beneficiu sănătăţii populaţiei.
În final, Comisia invită părţile interesate să
îşi exprime opinia asupra variantelor politice cele mai adecvate
pentru realizarea mediilor antifumat: menţinerea </i>statu- quoului<i>,
măsuri voluntare, coordonarea şi schimbul de bune practici între
statele membre, o recomandare a Comisiei sau a Consiliului, sau o
legislaţie UE obligatorie. Celelalte instituţii ale UE, statele membre
şi societatea civilă sunt invitate să îşi trimită
observaţiile privind Cartea Verde până la 1 mai 2007. Comisia va
analiza apoi răpunsurile şi va întocmi un raport cu principalele
concluzii ale consultaţiei, înainte de a lua în considerare
măsurile viitoare.</i></b></h2>
<p>Comisarul Uniunii Europene pentru Sănătate Markos Kyprianou a
declarat: „Fumatul pasiv omoară peste 79 000 adulţi în
fiecare an în UE. Dovezile din statele europene care pun în aplicare
politici antifumat mai cuprinzătoare sunt acelea că ele
funcţionează, dau rezultate şi sunt populare. Un sondaj
Eurobarometru arată că peste 80% din cetăţenii UE sunt
în favoarea interzicerii fumatului la locurile de muncă şi
în locurile publice interioare. Întrebarea care se pune este: cum
să profităm de tendinţele orientate spre mediile antifumat
în statele membre, şi până unde ar trebui să
meargă intervenţia UE?” </p>
<p>Fumatul pasiv rămâne o cauză frecventă de boli şi de
mortalitate evitabilă în UE. Expunerea cronică la fumatul pasiv
măreşte, la nefumători, riscul cancerului de plămâni cu
20-30% şi, al bolilor de inimă cu 25-30%. Opţiuni politice:</p>
<p>Cele cinci opţiuni supuse discuţiilor în Cartea Verde sunt
următoarele:</p>
<p>- 	<b>Menţinerea statu-quoului:</b> în timp ce tendinţa
actuală spre mediile antifumat în statele membre probabil ar continua,
progresul ar fi neuniform şi ne putem aştepta ca această
măsură politică să fie cea mai puţin
eficientă.</p>
<p>- 	<b>Măsuri voluntare:</b> în timp ce auto-reglementările la
nivel european pot fi mai rapide şi mai flexibile, dovezile din statele
membre sugerează că acordurile voluntare în acest domeniu nu au
fost eficiente.</p>
<p>- 	<b>Metoda deschisă de coordonare:</b> căutarea alinierii la
legislaţia naţională antifumat prin linii directoare, obiective
şi schimburile de bune practici în domeniu este o altă
posibilitate, dar eficacitatea sa ar depinde de presiunea de grup.</p>
<p>- 	<b>Recomandarea Comisiei sau a Consiliului:</b> o asemenea recomandare nu
ar avea forţă obligatorie, dar ar plasa problematica printre
priorităţile politice. Eficacitatea sa ar depinde de cerinţele de
monitorizare, iar anumite state membre pot alege să nu reacţioneze
în nici un fel.</p>
<p>- 	<b>Legislaţie obligatorie:</b> aceasta poate fi realizată
în moduri diferite şi ar putea impune un nivel de protecţie
comparabil, transparent şi aplicabil împotriva fumului de
ţigară ambiant de pe tot cuprinsul UE. Totuşi, această
modalitate este posibil să fie relativ lentă, cu un rezultat final ce
este dificil de prezis.</p>
<p>În ceea ce priveşte sfera de aplicare, Cartea Verde a Comisiei
concluzionează că o politică completă antifumat ar aduce cel
mai mare beneficiu sănătăţii populaţiei, iar datele din
lumea întreagă arată că această posibilitate este
viabilă şi aplicabilă. Comisia consideră că nivelul
dorit al implicării UE în promovarea legislaţiei antifumat este o
problemă în curs de dezbatere, şi de asemenea este legată de
dezvoltările statelor membre.</p>
<p><b>Situaţia în statele membre</b></p>
<p>Toate statele membre dispun de o formă de legislaţie ce
vizează limitarea expunerii la fumatul pasiv şi a efectelor sale
nocive asupra sănătăţii. Sfera de aplicare şi natura
acestor regulamente variază. </p>
<p>Interzicerea fumatului în toate spaţiile publice închise
şi la locurile de muncă, inclusiv în baruri şi restaurante,
este în vigoare în Irlanda şi Scoţia, iar restul Marii
Britanii va aplica aceleaşi măsuri începând din această
vară. Suedia, Italia şi Malta au legislaţie anti-fumat ce permite
deţinerea de încăperi izolate pentru fumători cu sistem de
ventilaţie separat. Franţa va pune în aplicare măsuri
similare anul viitor, iar Estonia şi Finlanda în iunie 2007. Belgia,
Lituania, Spania, Cipru, Slovenia şi Olanda prevăd excepţii de
diferite tipuri pentru sectorul hotelier. Majoritatea statelor membre dispunde
reglementări care interzic fumatul sau impun restricţii în
materie în principalele locuri publice, cum ar fi spitale, şcoli
şi clădiri administrative, teatre, cinematografe şi mijloace de
transport în comun.</p>
<p>La nivel UE, problematica mediilor antifumat a fost prezentată în
cadrul unor rezoluţii şi recomandări neobligatorii. O serie de
directive în materie de sănătate şi securitate acoperă
de asemenea câteva aspecte legate de expunerea la fumul de ţigară
la locul de muncă. </p>
<p><b>Informaţii
suplimentare</b><br><a name="_Hlt157504085"></a><a name="_Hlt157504086"></a><a name="_Hlt157828620"></a><a name="_Hlt157828621"></a>Conţinutul
detaliat al Cărţii Verzi este disponibil pe internet la adresa </p>
<p><a
href="http://ec.europa.eu/health/ph_determinants/life_style/Tobacco/keydo_tobacco_en.htm">http://ec.europa.eu/health/ph_determinants/life_style/Tobacco/keydo_tobacco_en.htm</a><br>Eurobarometrul
privind tutunul este disponibil pe internet la adresa</p>
<p><a
href="http://ec.europa.eu/health/ph_information/documents/ebs_239_en.pdf">http://ec.europa.eu/health/ph_information/documents/ebs_239_en.pdf</a></p>

