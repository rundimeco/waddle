<H3>
<P><B>Commissie verlangt integratie van de milieuproblematiek in de economische politiek van de EU</B></H3>
<P><I><B>In een mededeling aan de Raad en het Europees Parlement stelt het Commissielid voor Economische en Monetaire Zaken, de heer Pedro Solbes, dat </B></I><I><B>"er geen inherente tegenspraak is tussen economische groei en het milieu. Onze samenleving op een ecologisch duurzaam pad brengen zal verandering vergen. Marktgerichte instrumenten moeten in toenemende mate worden gebruikt bij de integratie van ecologische en economische beleidsdoelstellingen</B></I><I><B>". Volgens Commissielid voor Milieu, mevrouw Wallstr</B></I><I><B>öm, zullen </B></I><I><B>"mettertijd de afschaffing van milieuschadelijke subsidies en de toepassing van het beginsel </B></I><I><B>"de vervuiler betaalt</B></I><I><B>" de economische doeltreffendheid en het concurrentievermogen verbeteren en leiden tot een duurzame economische groei met meer en betere banen en een sterkere sociale cohesie</B></I><I><B>".</B></I>
<P>Normaal stelt groei de samenleving in staat haar leden een schoner en gezonder milieu te geven omdat hij de mogelijkheid biedt te investeren in schonere technologieën en producten. De zaak is dus hoe verbetering van de levensstandaard gepaard kan gaan met behoud en verbetering van de kwaliteit van het milieu. Als onderdeel van de verwezenlijking van het doel van de Europese Raad van Lissabon om van de Gemeenschap de meest concurrerende en dynamische kenniseconomie in de wereld te maken en tot een duurzame economische groei te komen, is het van essentieel belang onze aanpak van het milieubeleid te veranderen. De beleidsmakers moeten inzien dat bij veel milieuproblemen marktkrachten een rol spelen en zij moeten trachten deze te gebruiken om milieudoelstellingen te halen.
<P>Om de overgangsmoeilijkheden van bepaalde sectoren en regio's te verlichten, wordt in de mededeling een geleidelijke maar geloofwaardige aanpak voorgesteld, welke wordt ondersteund door gerichte structurele maatregelen wanneer dat nodig is. De recente scherpe stijging van de aardolieprijzen versterkt ten zeerste de argumenten uit de mededeling aangaande het belang van een geleidelijke, geloofwaardige aanpak. Veel van de moeilijkheden die sommige sectoren momenteel ondervinden zijn toe te schrijven aan het feit dat de prijsstijgingen zowel plots als onverwacht waren. In de mededeling wordt ook gewezen op de behoefte - binnen een algemeen kader van een ecologisch duurzame ontwikkeling - aan structurele maatregelen om de sectoren bij te staan die met bijzonder acute overgangsproblemen te maken hebben.
<P>Om deze en andere redenen wordt in de mededeling gesteld dat de vrees dat een strenge milieubescherming onvermijdelijk ernstige schade zal toebrengen aan het concurrentievermogen van de Gemeenschap, misplaatst is. Het grootste deel van de communautaire productie wordt ook binnen de Gemeenschap geconsumeerd; een groot gedeelte van de resterende handel vindt plaats met landen die hebben toegezegd de internemarktwetgeving toe te passen (kandidaat-lidstaten en EER-leden) of die de beperkingen op de uitstoot van broeikasgassen in het kader van het protocol van Kyoto hebben aanvaard.
<P>De inspanningen van de Gemeenschap om ecologische duurzaamheid te bereiken kunnen op langere termijn echter nooit succesvol zijn zonder een gecoördineerde internationale actie. Wereldproblemen zoals klimaatverandering en aantasting van de ozonlaag kunnen alleen worden overwonnen door internationaal optreden. Mondiale milieuproblemen zoals grensoverschrijdende vervuiling van water en lucht kunnen het best worden aangepakt door internationaal gecoördineerde inspanningen.
<P>Wat de specifieke bijdrage van de Ecofin-Raad betreft wordt in de mededeling voorgesteld in het proces van multilateraal toezicht op de structuurhervormingen de milieu-effecten van de economische bedrijvigheid en de regelgeving op te nemen. Aldus wordt het mogelijk in de globale richtsnoeren voor het economisch beleid ten volle rekening te houden met de doelstellingen van milieu-integratie. Bovendien moet bij de evaluatie van de kwaliteit en de duurzaamheid van de openbare financiën bijzonder rekening worden gehouden met de interactie tussen belastingen- en uitgavenbeleid en het milieu.
<P>De mededeling is opgesteld naar aanleiding van het verzoek van de Europese Raad om de milieubescherming in het beleid van de Gemeenschap te integreren ter verwezenlijking van een duurzame ontwikkeling overeenkomstig de eisen van het Verdrag van Amsterdam. De mededeling is een belangrijke bijdrage aan de lange-termijnstrategie van de Gemeenschap en biedt een sluitend geheel van beleidsmaatregelen voor een economisch, sociaal en ecologisch duurzame ontwikkeling.
