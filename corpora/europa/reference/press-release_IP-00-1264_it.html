<H3>
<P><B>Un nuovo slancio per l'ampliamento</B></H3>
<P><I><B>La Commissione europea ha proposto in data odierna misure concrete per garantire che l'Unione sia in grado di accogliere nuovi membri a partire dalla fine del 2002, in funzione della capacit</B></I><I><B>à dei paesi candidati di assumere gli obblighi inerenti all</B></I><I><B>'adesione e di portare a termine con successo i negoziati.</B></I><I><B>Oltre due anni e mezzo dopo l'avvio dei negoziati di adesione, il processo di ampliamento entrer</B></I><I><B>à in una nuova fase in cui dovranno essere risolte questioni importanti e complesse. Su iniziativa del Commissario responsabile dell'ampliamento G</B></I><I><B>ünter Verheugen, pertanto, la Commissione europea ha adottato oggi un documento strategico sull</B></I><I><B>'ampliamento da presentare al Consiglio europeo. Il documento propone innanzitutto un metodo per trattare le richieste di misure transitorie presentate dai paesi candidati e, in secondo luogo, una scheda individuale (tracciato) dettagliata per far fronte alle questioni ancora da negoziare con i paesi pi</B></I><I><B>ù avanzati, fase per fase, nel 2001 e nel 2002.  La Commissione ritiene che se tali proposte - basate sulla strategia adottata dal Consiglio europeo di Helsinki -, verranno effettivamente realizzate, si potranno concludere nel 2002 i negoziati con i paesi candidati che soddisfano i criteri di adesione.  Per la prima volta, la Commissione ha proposto in data odierna un "partenariato per l'adesione" relativo alla Turchia, come richiesto dai Consigli europei di Helsinki e di Santa Maria de Feira. Il partenariato per l'adesione indica i principali obiettivi prioritari che la Turchia deve perseguire per soddisfare i criteri di Copenaghen, anche in campo politico.  Tanto la strategia di ampliamento quanto il partenariato per l'adesione relativo alla Turchia si basano sulle relazioni periodiche adottate in data odierna per ognuno dei 13 paesi candidati. Le relazioni valutano i progressi compiuti dai paesi candidati per prepararsi all'adesione. Nel complesso, i paesi candidati hanno compiuto notevoli progressi nel settore economico e a livello di adozione dell'acquis. Una certa discontinuit</B></I><I><B>à si registra, tuttavia, per quanto riguarda la creazione e il potenziamento delle istituzioni necessarie per l'attuazione dell'acquis.</B></I>
<P><B>Imprimere un nuovo slancio ai negoziati</B>
<P>Sulla base dei progressi finora compiuti, la Commissione ritiene che i tempi siano maturi per definire una strategia volta a far entrare i negoziati in una fase più concreta e indicare il cammino da seguire per favorirne la conclusione. A tal fine, essa:
<UL><P><LI>invita gli Stati membri e i paesi candidati ad integrare nei negoziati le questioni di fondo sollevate dalle richieste di misure transitorie; propone un metodo per trattare tali richieste, operando una distinzione tra i casi che essa considera accettabili, negoziabili o inaccettabili;
<P><LI>propone una scheda individuale (tracciato) dettagliata che indica chiaramente come affrontare le questioni in sospeso nel 2001 e nel 2002;
<P><LI>propone un nuovo metodo di apertura più rapida dei negoziati sui restanti capitoli con i paesi candidati con i quali sono stati avviati negoziati nel 2000 (Bulgaria, Lettonia, Lituania, Malta, Romania e Slovacchia), conformemente alle conclusioni del Consiglio europeo di Santa Maria da Feira;
<P><LI>formula raccomandazioni in merito all'attuazione della strategia di preadesione per la Turchia.
</UL><P>La strategia proposta è del tutto coerente con i principi definiti dal Consiglio europeo di Helsinki, che prevedevano che ciascun candidato venisse giudicato in base ai propri meriti - offrendo ai paesi entrati più tardi nel processo di negoziato la possibilità di recuperare il ritardo -, ed impegnavano l'Unione ad essere pronta ad accogliere nuovi Stati membri a partire dalla fine del 2002.
<P><B>Misure transitorie</B>
<P>Per elaborare le posizioni comuni relative ai periodi transitori richiesti dai paesi candidati, la Commissione distinguerà fra tre categorie:
<UL><P><LI><I>accettabili : </I>tale categoria comprende le misure transitorie di natura tecnica che non creano particolari problemi, ossia hanno durata e portata limitate, e che si ritiene non incidano in maniera significativa sulla concorrenza o sul funzionamento del mercato interno;
<P><LI><I>negoziabili: </I>tale categoria comprende le richieste aventi un impatto più significativo a livello di concorrenza o mercato interno, o in termini di durata e portata. La Commissione potrebbe raccomandare che l'accettazione di misure transitorie in questa categoria sia subordinata a determinate condizioni e soggetta a una certa durata. Si terrà conto altresì degli effetti su economia, salute, sicurezza, ambiente, consumatori, cittadini, altre politiche comuni e bilancio dell'Unione;
<P><LI><I>inaccettabili: </I>le richieste di misure transitorie che creano problemi di fondo saranno respinte.
</UL><P><B>Un "tracciato" per i negoziati</B>
<P>Sulla base del metodo applicato alle misure transitorie, la Commissione propone un <B>"tracciato" </B>sotto forma di scadenzario degli obiettivi prioritari, che consentirebbe l'avanzamento dei negoziati su capitoli che restano aperti. Si tratta di scadenze indicative che potrebbero, in alcuni casi, venire anticipate: alcuni capitoli che figurano negli scadenzari, infatti, sono già stati provvisoriamente chiusi con uno o più candidati. Questa impostazione mantiene il principio di diversificazione e dovrebbe consentire un rapido avanzamento dei negoziati con paesi che hanno raggiunto un buon livello di preparazione. Tutte le parti dovranno apportare i contributi necessari per garantire l'avanzamento dei negoziati. <B>Il tracciato intende garantire che tutte le parti si impegnino nei confronti di un calendario realistico.</B>
<UL><P><LI><I><B>Programma prioritario per la prima met</B></I><I><B>à del 2001: </B></I>in questo periodo, l'Unione dovrà privilegiare la definizione di posizioni comuni, comprese quelle attinenti alle richieste di misure transitorie, per chiudere provvisoriamente i seguenti capitoli: <I>libera circolazione delle merci; libera circolazione delle persone; libera prestazione di servizi; libera circolazione di capitali; diritto societario; cultura e politica audiovisiva; politica sociale e occupazione; ambiente; relazioni esterne.</I>
<P><LI><I><B>Programma prioritario per la seconda met</B></I><I><B>à del 2001: </B></I>oltre ad eventuali questioni non trattate nel periodo precedente, l'Unione dovrà privilegiare, in questo periodo, la definizione di posizioni comuni, comprese quelle sulle richieste di misure transitorie, per chiudere provvisoriamente i seguenti capitoli: <I>politica della concorrenza; politica dei trasporti; energia; fiscalit</I><I>à; unione doganale; agricoltura (segnatamente per quanto riguarda le questioni veterinarie e fitosanitarie); pesca; giustizia e affari interni; controllo finanziario.</I>
<P><LI><I><B>Programma prioritario per la prima met</B></I><I><B>à del 2002:</B></I> in questo periodo, l'Unione dovrà concentrarsi su importanti questioni di altri capitoli per cui non sono ancora state trovate soluzioni, e definire posizioni comuni, anche per quanto riguarda le richieste di misure transitorie, onde chiudere provvisoriamente i restanti capitoli: <I>agricoltura (questioni in sospeso); politica regionale e strumenti strutturali; disposizioni finanziarie e di bilancio; istituzioni, altre questioni.</I>
</UL><P>Qualora risultasse impossibile chiudere provvisoriamente un capitolo, ma le questioni in sospeso fossero estremamente limitate, la Commissione potrebbe proporre di modificare l'impostazione seguita finora: invece di restare sul tavolo dei negoziati, il capitolo in questione potrebbe essere "<B>messo da parte"</B>, indicando che esso verrà riesaminato al momento opportuno per trovare una soluzione ai pochi punti rimasti in sospeso. Si ridurrebbe così sensibilmente il numero di capitoli aperti e verrebbero individuati con maggiore chiarezza i problemi ancora da risolvere nella fase finale dei negoziati.
<P><B>Applicazione del principio di recupero</B>
<P>In base alle conclusioni del Consiglio di Santa Maria da Feira, <I>"negoziati relativi a tutti i settori dell'acquis dovrebbero poter essere avviati con i pi</I><I>ù avanzati" </I>dei paesi con i quali i negoziati sono stati avviati nel 2000 <I>"il pi</I><I>ù presto possibile nel corso del 2001". </I>A tal fine, la Commissione raccomanda a Bulgaria, Lettonia, Lituania, Malta, Romania e Slovacchia di elaborare quanto prima documenti che contengano la loro posizione nei confronti dei capitoli che essi ritengono pronti per i negoziati. Tali documenti dovrebbero essere preparati in tempo per consentire alla Commissione di valutarli e, all'occorrenza, proporre posizioni comuni di negoziato, all'inizio del prossimo anno.
<P>La strategia proposta al Consiglio europeo offre una prospettiva chiara delle adesioni future. La Commissione ribadisce l'opinione espressa nel documento strategico del 1999, secondo la quale dovrebbe essere possibile concludere negoziati con i paesi candidati più avanzati nel 2002. Se tale strategia verrà effettivamente seguita, si potranno concludere nel corso del 2002 i negoziati con i paesi candidati che soddisfano tutti i criteri di adesione, consentendo così l'adesione di nuovi Stati membri all'Unione a partire dalla fine del 2002.
<P>La Commissione rammenta altresì che una condizione essenziale per procedere alle prime adesioni consiste nella <B>riforma delle istituzioni dell'Unione europea.</B> Essa esorta pertanto il Consiglio europeo ad adottare le decisioni necessarie nel corso della prossima riunione di Nizza (7-8 dicembre 2000).
<P><B>Relazioni periodiche: si registrano progressi significativi ma permangono lacune nell'attuazione dell'</B><I><B>acquis</B></I>
<P>La strategia sopra descritta si basa sulle relazioni riguardanti ciascun paese, adottate dalla Commissione in data odierna. Le cosiddette "relazioni periodiche" valutano i progressi compiuti dai paesi candidati per soddisfare i criteri di adesione.</P><P><TABLE BORDER WIDTH=80%><TR><TD>
<P><B>I criteri di adesione: promemoria</B>
<P>Secondo i criteri di adesione definiti dal Consiglio europeo di Copenaghen nel 1993, per poter aderire all'Unione il paese candidato deve garantire:
<UL><P><LI>Una stabilità istituzionale che garantisca la democrazia, lo Stato di diritto, i diritti umani e il rispetto e la tutela delle minoranze;
<P><LI>l'esistenza di un'economia di mercato funzionante, nonché la capacità di resistere alle pressioni concorrenziali e alle forze di mercato esistenti nell'Unione;
<P><LI>la capacità di assumersi gli obblighi derivanti dall'appartenenza all'UE, ivi compresa l'adesione agli obiettivi dell'Unione politica, economica e monetaria.
</UL><P>Nel 1995, il Consiglio europeo di Madrid ha sottolineato che è importante non solo integrare l'<I>acquis</I> nella legislazione nazionale ma anche garantirne l'effettiva applicazione attraverso adeguate strutture amministrative e giudiziarie. Si tratta di un elemento chiave della preparazione all'adesione.</TD></TR></TABLE>
<P>I requisiti fissati dai criteri di Copenaghen, la valutazione periodica dei progressi compiuti per soddisfarli realizzata dalla Commissione, nonché i partenariati per l'adesione<sup><a name="file.tmp_Ref_1"><a href="#file.tmp_Foot_1">(1)</a></a></sup> finora adottati per i candidati, hanno comportato sviluppi positivi in tutti i paesi.
<P>Dalle relazioni di quest'anno si evincono le conclusioni seguenti.
<UL><P><LI><B>Criteri politici:</B> la situazione generale per quanto riguarda il potenziamento delle istituzioni democratiche, il rispetto dello Stato di diritto e la tutela dei diritti umani è migliorata rispetto allo scorso anno. Tuttavia, la riforma o il potenziamento del <B>sistema giudiziario</B> andrebbero accelerati per garantire il rispetto dello Stato di diritto e l'applicazione effettiva dell'<I>acquis</I>. Il persistere del fenomeno della <B>corruzione </B>nella maggior parte dei paesi desta preoccupazione. Risultati tangibili in questo settore consentirebbero altresì di offrire una risposta adeguata alle preoccupazioni dell'opinione pubblica e a garantire un contesto trasparente per gli affari. Il problema sempre più grave del <B>traffico di donne e bambini </B>in alcuni paesi esige interventi energici. Occorre adoperarsi per migliorare la situazione degli <B>zingari. </B>La <B>Turchia</B> continua a non soddisfare i criteri politici. Essa dovrebbe adottare le decisioni necessarie per trasformare in misure concrete le sue intenzioni in materia di diritti dell'uomo.
<P><LI><B>Criteri economici: </B>dopo un periodo difficile dovuto essenzialmente alle crisi asiatica, russa e del Kosovo del 1998 e del 1999, i risultati economici dei paesi candidati durante il periodo oggetto della relazione possono considerarsi nel complesso positivi. La crescita negativa registrata in alcuni paesi (Estonia, Lituania, Repubblica ceca, Romania, Turchia) lo scorso anno, è tornata ad essere positiva, con un aumento in tutti i paesi candidati durante la prima metà dell'anno rispetto allo stesso periodo del 1999; l'aumento è compreso tra il 2% circa di Lituania, Romania e Slovacchia e il 6% circa di Estonia, Ungheria, Turchia e Polonia. I tassi di crescita di Bulgaria, Lettonia, Slovenia, Malta e Repubblica ceca sono compresi tra poco più del 3% e poco oltre il 5%. Nel 2000, l'aumento medio complessivo del PIL in termini reali dovrebbe attestarsi a 4% circa per i dieci paesi candidati dell'Europa centrale e orientale e a poco meno di 5% per i tredici paesi candidati.
<UL><P>Se si tiene conto dei due criteri economici, si può affermare che <B>Cipro </B>e <B>Malta </B>hanno un'economia di mercato funzionante e dovrebbero essere in grado di far fronte alla pressione della concorrenza e alle forze di mercato esistenti nell'Unione. <B>Estonia, Ungheria </B>e <B>Polonia </B>hanno un'economia di mercato funzionante e dovrebbero essere in grado di soddisfare il secondo criterio <B>a breve termine</B> (si tratta di un progresso rispetto alla relazione dello scorso anno, nella quale si parlava di medio termine), purché mantengano l'attuale ritmo di riforma. Anche la <B>Repubblica ceca</B> e la <B>Slovenia</B> possono essere considerate economie di mercato e anch'esse dovrebbero essere in grado di soddisfare il secondo criterio <B>a breve termine </B>(stessi progressi registrati in Estonia, Ungheria e Polonia), purché concludano e applichino le ultime riforme. Anche la <B>Lettonia </B>può essere considerata un'economia di mercato così come, per la prima volta, <B>Lituania e Slovacchia. </B>Questi tre paesi dovrebbero essere in grado di soddisfare il secondo criterio a medio termine, purché attuino i programmi di riforma strutturale in corso e avviino eventuali altre riforme. Pur<B> </B>non soddisfacendo nessuno dei due criteri, la <B>Bulgaria</B> ha compiuto chiaramente progressi sostanziali in tal senso. I progressi compiuti dalla <B>Romania </B>per soddisfare i criteri fissati sono troppo limitati. La <B>Turchia </B>dovrebbe continuare a migliorare il funzionamento dei suoi mercati e diventare più competitiva per soddisfare i criteri.
</UL><P><LI><B>Adozione, attuazione e applicazione dell'</B><I><B>acquis</B></I><B>: </B>nel complesso, successivamente alle ultime relazioni periodiche del 1999, l'adozione della normativa volta all'allineamento con l'<I>acquis</I> ha registrato progressi soddisfacenti nella maggior parte dei paesi candidati. Di converso, la creazione e il potenziamento delle istituzioni necessarie per attuare e applicare l'<I>acquis</I> hanno registrato progressi discontinui, anche a causa della persistente debolezza delle capacità amministrative dei paesi candidati.
</UL><P>Le relazioni esaminano altresì fino a che punto i paesi coinvolti nei negoziati abbiano conseguito gli obiettivi prioritari del partenariato per l'adesione. Restano validi gli obiettivi prioritari a breve termine che non sono stati conseguiti, nonché le priorità a medio termine dei partenariati per l'adesione.
<P><B>Turchia: misure da adottare per soddisfare i criteri di adesione</B>
<P>In data odierna, unitamente alla relazione periodica sulla Turchia, la Commissione ha presentato per la prima volta una proposta di "partenariato per l'adesione" relativo a tale paese, sulla base dell'analisi contenuta nella relazione periodica.
<P>Il partenariato per l'adesione rammenta i principi da osservare per soddisfare i criteri di adesione definiti dal Consiglio europeo, nonché le priorità a breve termine e gli obiettivi a medio termine per soddisfare tali criteri, l'assistenza finanziaria messa a disposizione nell'ambito della strategia di preadesione e le condizioni alle quali è subordinata la prestazione di assistenza. Le priorità e gli obiettivi intermedi riguardano i criteri politici, segnatamente nel settore dei diritti dell'uomo e delle libertà fondamentali, i criteri economici, la capacità di recepire l'<I>acquis</I> comunitario e il potenziamento della capacità amministrativa e giudiziaria.
<P>Per quanto riguarda i criteri politici, il documento contiene un "tracciato" completo delle modifiche legislative e costituzionali necessarie, nonché altre misure pertinenti che la Turchia dovrà adottare per soddisfare i criteri politici stabiliti a Copenaghen.
<P><I><B>I documenti strategici e le relazioni periodiche sono disponibili sul sito Internet:</B></I>
<P><A HREF="http://ec.europa.eu/enlargement/index.htm">http://ec.europa.eu/enlargement/index.htm</A><I><B>Esclusivamente per le relazioni periodiche:</B></I>
<P><A HREF="http://ec.europa.eu/enlargement/report_11_00/index.htm">http://ec.europa.eu/enlargement/report_11_00/index.htm</A><p><sup><a name="file.tmp_Foot_1"><a href="#file.tmp_Ref_1">(1)</a></a></sup><SUP><B> Il partenariato per l'adesione definisce i settori prioritari ai quali il paese candidato deve rivolgere particolare attenzione per prepararsi all'adesione. Principi, priorit</B></SUP><SUP><B>à, obiettivi intermedi e condizioni di tale partenariato vengono proposti dalla Commissione al Consiglio, che adotta una decisione a maggioranza qualificata.</B></SUP>
