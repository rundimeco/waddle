<h1>
<a name="Heading4"></a><b>Nové nástroje pre reformovanú
politiku súdržnosti 2007-2013 </b></h1>
<p><b><i>Európska komisia dnes predstavila návrhy piatich nových
nariadení v súvislosti s reformou politiky súdržnosti na
obdobie
2007-2013</i></b><sup><i><a name="fnB1" href="#fn1">[1]</a></i></sup><b><i>. 
Balík nariadení obsahuje všeobecné nariadenie, ktoré
stanovuje súbor pravidiel pre všetky nástroje  spolu so
špecifickými nariadeniami pre Európsky fond regionálneho
rozvoja (EFRR), Európsky sociálny fond (ESF) a Kohézny fond.
Podaný je takisto návrh na nové nariadenie, ktoré
zabezpečí voliteľný rámec pre členské
štáty a regióny na zriadenie orgánov pre
cezhraničnú spoluprácu (EZCS). </i></b></p>
<p><b>Všeobecné nariadenie.</b> Nové všeobecné
nariadenie definuje spoločné princípy, pravidlá a
štandardy pre implementáciu EFRR, ESF a Kohézneho fondu. Na
základe princípu zdieľaného riadenia medzi Úniou,
členskými štátmi a regiónmi toto nariadenie
vytyčuje nový programovací proces, ako aj spoločné
štandardy finančného riadenia, kontroly a hodnotenia.
Reformovaný dodávací systém poskytne jednoduchšie,
proporčné a centralizovanejšie riadenie štrukturálnych
fondov a Kohézneho fondu. </p>
<p><b>Európsky fond regionálneho rozvoja  (EFRR).</b> Úlohou 
EFRR je podporovať  investície a pomáhať pri
znižovaní rozdielov v rámci regiónov Európskej
únie. Priority poskytovania finančnej pomoci zahŕňajú
výskum, obnovu, environmentálne záležitosti a prevenciu pred
rizikami, zatiaľ čo infraštruktúra zohráva stále
dôležitú úlohu, najmä pokiaľ ide o najmenej
rozvinuté regióny. </p>
<p><b>Európsky sociálny fond (ESF).</b> ESF podporuje politiky
a priority, ktoré sú zamerané na získanie
viacerých a lepších pracovných miest, zlepšenie kvality
a produktivity v práci a presadzovanie sociálneho
začlenenia a súdržnosti. Fond je implementovaný v
súlade s usmerneniami a odporúčaniami Európskej
stratégie zamestnanosti (ESZ). </p>
<p><b>Kohézny fond. </b>Kohézny fond prispieva pri zasahovaní v
oblasti životného prostredia a transeurópskych sietí.
Vzťahuje sa na členské štáty s hrubým
národným dôchodkom (HND), ktorý je nižší ako
90 % priemeru spoločenstva. Na základe súčasných
štatistík sem bude patriť 10 nových členských
štátov, ako aj Grécko a Portugalsko. V budúcnosti
bude Kohézny fond prispievať spolu s EFRR skôr v rámci
viacročných investičných programov, ktoré sú
riadené decentralizovane, než na základe schvaľovania
jednotlivých projektov na úrovni Komisie. </p>
<p><b>Európske zoskupenie cezhraničnej spolupráce (EZCS) </b>Na
základe článku 159 zmluvy a s cieľom prekonať
existujúce prekážky brániace v cezhraničnej
spolupráci je podaný návrh na nový právny nástroj,
ktorý umožňuje voliteľný rámec na vytvorenie
európskych orgánov pre spoluprácu. </p>
<p>Tieto získajú právnu subjektivitu na implementáciu
programov cezhraničnej spolupráce a sú založené na
dohode medzi zúčastnenými národnými, regionálnymi,
miestnymi alebo inými verejnými orgánmi. </p>
<p>Ďalšie informácie : <br><a
href="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>
<hr><p><sup><b><i><a name="fn1" href="#fnB1">[1]</a></i></b></sup><i> Pozri  </i><a
href="/rapid/pressReleasesAction.do?reference=IP/04/925&format=HTML&aged=0&language=EN&guiLanguage=en">IP/04/925
</a><i> z 15. júla 2004.</i></p>


