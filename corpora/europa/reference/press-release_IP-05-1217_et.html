<h1>
<a name="Heading4"></a><b>Komisjon asutas tarbijate veebisaidi
mobiiltelefonide </b><b><i>roamingu</i>-hindade kohta</b></h1>
<p><b><i>Täna avas Euroopa Komisjon uue veebisaidi, mille eesmärk on
aidata tarbijail saada parim pakkumine oma mobiiltelefonide kasutamiseks
välismaal. Selleks avaldatakse veebisaidil mobiilioperaatorite
</i>roamingu<i>-hinnad kõigis 25 liikmesriigis. Selle veebisaidi avamisest
oli juttu juulis, kui volinik Viviane Reding tõi esile mobiiltelefonide
kasutamise kõrged hinnad välismaal ning vajaduse tagada nende
maksumuse suurem läbipaistvus. Veebisait kavatseb näidistariifide
tabelite ja ELi mobiiliside operaatorite otselinkide kaudu anda ELi tarbijatele
täpse ülevaate hinnatasemetest, millega neil tuleb välismaal
puhkusel viibides kokku puutuda, samuti juhiseid ja vihjeid, kuidas
rahvusvaheliste </i>roamingu<i>-arvetega toime tulla. Pärast seda, kui
veebisaidist möödunud suve algul teatati, ilmnes märke
konkurentsi hoogustumisest, eriti mõnede operaatorite puhul, kes pakkusid
puhkuste ja muid eripakette.</i></b></p>
<p> „Ainult hästi informeeritud tarbija on hästi relvastatud
tarbija,“ ütles infoühiskonna ja meedia volinik Viviane Reding.
„Muude telekommunikatsiooniteenuste osas Euroopas nii suurt arengut
nähes on raske uskuda, kui palju läheb maksma mobiiltelefoni
kasutamine välismaal. Seepärast tahabki komisjon oma uue, täna
esitletud veebisaidiga anda tarbijale teadmisi põhjendatud valiku
tegemiseks, suurendada tööstusharusisest konkurentsi ning toetada
õiglasi ja selgeid hinnakujundustavasid.“ </p>
<p>Komisjoni uus, täna avatud veebisait pakub tarbijatele erinevate
sihtkohtade näidistariife kõigilt mobiilivõrgu operaatoritelt
kõigis 25 liikmesriigis. Samuti püüab see tarbija jaoks
lihtsustada üksikasjade teadasaamist, pakkudes kõigi ELi operaatorite
<i>roamingu</i>-tariifide veebisaitide otselinke ja muid kasulikke kontakte
täiendava teabe saamiseks. See hõlmab ka nõuandeid, kuidas leida
kõige kasulikum pakkumine ning kontaktpunktid juhul, kui peaks tekkima
raskusi või kaebusi. </p>
<p>Komisjoni uus tarbijate veebisait ei püüa loetleda tuhandeid ELi
tariife, vaid pigem pakkuda lihtsalt kasutatavat laialdast valikut
näidistariifidest, mis annaksid tarbijale selge ettekujutuse, milliste
tariifidega neil tuleb Euroopas reisides välismaal tõenäoliselt
kokku puutuda. Veebisaidil on ära toodud 2005. aasta septembri
<i>roamingu</i>-hindade seis ning seda ajakohastatakse iga kuue kuu tagant. </p>
<p>Komisjoni algatust on täiendanud 25 siseriiklikku telekommunikatsiooni
reguleerijat. Siseriiklikud telekommunikatsiooni reguleerijad teevad komisjoni
talitustega tihedat koostööd <i>roamingu</i>-hindade alal ning on
hiljuti teatanud lisameetmetest rahvusvaheliste <i>roamingu</i>-tariifide
läbipaistvamaks muutmiseks Euroopa reguleerivate asutuste
töörühma juhtimisel, kelle ülesandeks on tagada korralduslik
järjepidevus kogu Euroopas. Seetõttu esitles volinik Reding täna
uut komisjoni veebisaiti koos Jørgen Abild Anderseniga, kes on Taani
Telecomi reguleerija ja ERG praegune esimees. </p>
<p>Komisjon loodab, et nende Euroopa ja siseriiklike meetmete koosmõju
julgustab operaatoreid oma klientidele paremaid ja ausamaid hindu pakkuma. </p>
<p><b>Taustteave: </b></p>
<p>Rahvusvaheline<i> roamingu</i>-teenus võimaldab mobiilioperaatorite
klientidel kasutada oma telefone ka välismaale sõites. Helistada ja
kõnesid vastu võtta saab oma kodust numbrit kasutades. Selleks peab
mobiilsideoperaator sõlmima teiste riikide operaatoritega
<i>roamingu</i>-lepingud.</p>
<p>Aastal 2000 alustas komisjon ulatuslikku monopolivastast uurimist seoses
Euroopa <i>roamingu</i> jae- ja hulgihindadega, kuna tundis muret, et need on
ülemäära kõrged. Uurimise tagajärjel algatati vastavalt
EÜ asutamislepingu eeskirjadele turgu valitseva seisundi kuritarvitamise
kohta (artikkel 82) eri menetlused mobiilioperaatorite vastu Saksamaal ja
Ühendkuningriigis ülemäära kõrgete rahvusvaheliste
<i>roamingu</i>-hulgitariifide tõttu. Senini on kõnealuste
menetlustega kaasnenud hulk vastuväiteid (vt <a
href="/rapid/pressReleasesAction.do?reference=IP/04/994&format=HTML&aged=1&language=EN&guiLanguage=en">IP/04/994</a>
ja <a
href="/rapid/pressReleasesAction.do?reference=IP/05/161&format=HTML&aged=1&language=EN&guiLanguage=en">IP/05/161</a>)
ning need menetlused jätkuvad ka praegu. Lisaks on komisjon alates 2004.
aastast jälginud kaht strateegilist liitu („Starmap“ ja
„Freemove“), mis loodi selleks, et parandada rahvusvahelisi
<i>roamingu</i>-teenuseid ning tagada nende vastavus EÜ asutamislepingu
eeskirjadele piirava äritegevuse kohta (artikkel 81).</p>
<p>Paralleelselt eespool nimetatud menetlustega on komisjon tegelenud
<i>roamingu</i>-jaehindade küsimusega alates 2004. aasta detsembrist, kui
ERG (Euroopa reguleerivate asutuste töörühm), s.o komisjoni poolt
Euroopa Liidu ülese elektroonilise side reguleerimise kooskõlastamise
aitamiseks loodud telekommunikatsiooni valdkonna siseriiklikke seadusandjaid
koondav töörühm alustas mobiilioperaatorite poolt üksteiselt
küsitud <i>roamingu</i>-hulgihindade kooskõlastatud uurimist (vt <a
href="/rapid/pressReleasesAction.do?reference=IP/04/1458&format=HTML&aged=1&language=EN&guiLanguage=en">IP/04/1458</a>).
</p>
<p>Kõnealused uuringud kestavad ning on alates maikuust jõudnud uude
faasi, kuna siseriiklikud regulaatorid järgivad nüüd ERG
mainõupidamisel heakskiidetud ühist lähenemisviisi ning tegelevad
oma siseturgude analüüsimisega. Oma kavakohastest otsustest teatavad
nad komisjonile õigeaegselt. „Praegu on hulgimüügihinnad
selge põhjenduseta väga kõrged“, on üks ERG otsustest,
vt </p>
<p><a
href="http://erg.eu.int/doc/whatsnew/reg_intens_wrk_intl_roaming_mtg.pdf">http://erg.eu.int/doc/whatsnew/reg_intens_wrk_intl_roaming_mtg.pdf</a></p>
<p>2005. aasta juulis teatas volinik Reding oma kavatsusest asutada veebisait,
mis muudaks rahvusvahelise <i>roamingu</i> tarbijahinnad läbipaistamaks (vt
<a
href="/rapid/pressReleasesAction.do?reference=IP/05/901&format=HTML&aged=0&language=EN&guiLanguage=en">IP/05/901</a>).
See veebisait on Euroopa konkreetne vastus jätkuvale murele rahvusvahelise
<i>roamingu</i> õigustamatult kõrgete hindade pärast.  </p>
<p>Komisjoni uus tarbijaveebisait <i>roamingu</i>-hindade kohta asub
aadressil:</p>
<p><a
href="http://ec.europa.eu/information_society/roaming">http://ec.europa.eu/information_society/roaming</a></p>
<p><a
href="http://ec.europa.eu/information_society/doc/factsheets/051-roaming.pdf">http://ec.europa.eu/information_society/doc/factsheets/051-roaming.pdf</a></p>
<p>Vt ka <a
href="/rapid/pressReleasesAction.do?reference=MEMO/05/247&format=HTML&aged=0&language=EN&guiLanguage=en">MEMO/05/247</a>.</p>

