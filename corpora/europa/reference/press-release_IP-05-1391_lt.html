<h1>
<a name="Heading4"></a><b>Komisija rekomenduoja buvusiajai
Jugoslavijos Respublikai Makedonijai suteikti kandidatės
statusą</b></h1>
<p><b><i>Šiandien Europos Komisija priėmė
nuomonę</i><sup><a name="fnB1" href="#fn1">[1]</a></sup><i> dėl
Buvusiosios Jugoslavijos Respublikos Makedonijos prašymo dėl
narystės Europos Sąjungoje. Komisija rekomenduoja Tarybai suteikti
Buvusiajai Jugoslavijos Respublikai Makedonijai valstybės kandidatės
statusą. Komisija mano, kad kai tik Buvusioji Jugoslavijos Respublika
Makedonija pakankamai atitiks narystės kriterijus, su ja turėtų
būti pradėtos derybos dėl stojimo į Europos
Sąjungą. </i></b></p>
<p>Buvusioji Jugoslavijos Respublika Makedonija pateikė paraišką
narystei ES<br>2004 m. kovo 22 d. Šiandien Komisija priėmė
nuomonę dėl šio prašymo. </p>
<p>Pristatydamas nuomonę, plėtros komisaras Olli Rehn teigė:
„Praėjus vos keletui metų nuo vienos iš
didžiausių saugumo krizių Buvusioji Jugoslavijos Respublika
Makedonija šiandien yra stabili demokratinė ir veikianti
daugiatautė valstybė. Tai reikšmingas pasiekimas. Be to, ši
šalis padarė didelę pažangą siekdama integracijos
į Europą. Komisija sveikina šią pažangą ir
rekomenduoja Tarybai suteikti šiai šaliai kandidatės
statusą“.</p>
<p>Kandidatės statusas – tai politinis glaudesnių santykių
tarp ES ir valstybės pripažinimas, jai besiruošiant narystei.
Komisija mano, kad kai tik Buvusioji Jugoslavijos Respublika Makedonija
pakankamai atitiks narystės kriterijus, su ja turėtų būti
pradėtos derybos dėl stojimo į Europos Sąjungą.</p>
<p>Buvusioji Jugoslavijos Respublika Makedonija toli pažengė siekdama
atitikti politinius narystės Europos Sąjungoje kriterijus.
Valstybėje veikia demokratija su stabiliomis institucijomis, kurios iš
esmės užtikrina pagarbą pagrindinėms teisėms.
Reikšmingas pasiekimas yra Ohrido pamatinio susitarimo, pasirašyto
2001 m. rugpjūčio mėn., įgyvendinimas siekiant nutraukti
rimtą politinę ir saugumo krizę, tuo metu kilusią šioje
valstybėje. Visos susijusios šalys vieningai sprendė šį
klausimą dėdamos didžiules pastangas. Taip buvo pradėtas
integruotos daugiatautės visuomenės kūrimo procesas ir
užtikrintas stabilumas, todėl susidarė palankios sąlygos
integracijai į ES. </p>
<p>Tačiau ši valstybė privalo toliau dirbti konsoliduodama
teisės normas, įgyvendindama teismų ir policijos reformas,
didindama kovos su korupcija veiksmingumą ir tobulindama rinkimų
procesą.</p>
<p>Buvusioji Jugoslavijos Respublika Makedonija žengė svarbų
žingsnį veikiančios rinkos ekonomikos sukūrimo link.
Tačiau dar reikia nemažai nuveikti, kad valstybė Sąjungoje
atlaikytų konkurencijos ir rinkos jėgų spaudimą. Siekiant
padidinti ekonomikos augimą ir konkurencingumą būtina gerinti
verslo aplinką, valstybė turi tapti patrauklesnė vietos bei
užsienio investuotojams.</p>
<p>Buvusioji Jugoslavijos Respublika Makedonija pasiekė
reikšmingų rezultatų derindama savo teisės aktus su ES
reikalavimais, ypač vidaus rinkos ir prekybos srityse. Tačiau ši
valstybė susiduria su dideliais sunkumais įgyvendindama ir vykdydama
teisės aktus. Apskritai administraciniai ir teismų gebėjimai
daugelyje sričių dar nėra pakankami.</p>
<p>Komisija atidžiai stebės visų Buvusiosios Jugoslavijos
Respublikos Makedonijos sričių plėtrą. 2006 m. pabaigoje ji
Tarybai pateiks ataskaitą apie šios valstybės
pažangą.</p>
<hr><p><sup><b><a name="fn1" href="#fnB1">[1]</a></b></sup> 	Nuomonė –
tai analizė, kaip valstybė atitinka 1993 m. Kopenhagoje Europos
Vadovų Tarybos nustatytus kriterijus ir sąlygas, keliamas Vakarų
Balkanų stabilizacijos ir asociacijos procesui.</p>


