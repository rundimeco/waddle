<h1>
<a name="Heading4"></a><b>Il-Kummissjoni tniedi websajt
għall-konsumatur dwar il-prezzijiet tal-</b><b><i>mobile</i> <i>roaming</i>
fl-Ewropa</b></h1>
<p><b><i>Il-Kummissjoni Ewropea illum fetħet websajt ġdida li
għandha l-għan li tgħin lill-konsumaturi jużaw-il-mobajls
tagħhom barra minn pajjiżhom b’kundizzjonijiet aktar
vantaġġjużi. Għal dan il-għan, il-websajt tagħmel
disponibbli għall-pubbliku t-tariffi għar-"roaming" ta’
l-operaturi fil-25 Stat Membru ta’ l-UE. It-tnedija ta’ dan is-sit
kien imħabbar f’Lulju meta l-Kummissarju Viviane Reding enfasizzat
l-ispiża kbira fl-użu tal-mobajls barra mill-pajjiż u
l-ħtieġa li tkun assigurata trasparenza ikbar f’dawn it-tariffi.
Permezz ta' tabelli b’kampjuni ta’ tariffi u links diretti ma'
l-operaturi tal-mobajls ta' l-UE, il-websajt hija maħsuba biex tagħti
lill-konsumaturi ta' l-UE idea konkreta tal-livelli tat-tariffi li jistgħu
jħabbtu wiċċhom magħhom meta jsiefru fuq btala kif ukoll
biex isservi bħala gwida u indikazzjoni dwar kif għandhom jieħdu
ħsieb il-kontijiet tar-roaming internazzjonali tagħhom. Mindu
tħabbret il-websajt qabel dan is-sajf, kien hemm sinjali li qed tibda
tiżviluppa l-kompetizzjoni, partikolarment ma’ xi operaturi li joffru
pakketti speċjali għall-btajjel jew pakketti ta' tariffi
oħrajn.</i></b></p>
<p> “Konsumatur li huwa infurmat tajjeb biss huwa konsumatur armat
tajjeb,” qalet il-Kummissarju għas-Soċjetà ta'
l-Informazzjoni u l-<i>Media</i>, Viviane Reding. “Fi żmien fejn qed
naraw fl-Ewropa daqstant progress f’servizzi oħra
tat-telekomunikazzjoni, l-ispiża għall-użu tal-mobajl
tiegħek barra minn pajjiżek lanqas titwemmen. Għaldaqstant,
il-Kummissjoni, b'din il-websajt il-ġdida li qed tiġi ppreżentata
llum, għandha l-għan li tagħti lill-konsumatur l-għarfien
sabiex jagħmel għażla infurmata, li ttejjeb il-kompetizzjoni
fl-industrija u li tħeġġeġ ipprezzar iktar ġust u
ċar.” </p>
<p>Il-websajt il-ġdida tal-Kummissjoni li tnediet illum tipprovdi
lill-konsumaturi b’eżempji ta’ tariffi għal varjetà
ta’ destinazzjonijiet mill-operaturi kollha tan-netwerk tal-mobajl fil-25
Stat Membru. Għandha wkoll l-għan li tħaffef il-mod kif
il-konsumatur jikseb iktar dettalji billi tipprovdi links għall-websajts
tat-tariffi tar-<i>roaming</i> ta’ l-operaturi kollha ta’ l-UE u
kuntatti oħra utli għal iktar tagħrif. Dan jinkludi pariri dwar
kif wieħed jikseb l-aħjar akkwist u punti ta’ kuntatt f'każ
ta’ diffikultajiet jew ilmenti. </p>
<p>Il-websajt il-ġdida tal-Kummissjoni ma tippruvax telenka l-ħafna
eluf ta’ tariffi fl-UE iżda tagħti, b’mod li huwa
faċli biex jintuża, kampjun kbir ta’ tariffi li jagħtu
lill-konsumatur għarfien ċar dwar it-tariffi li aktarx iħabbtu
wiċċhom magħhom fl-ivvjaġġar barra minn pajjiżhom
fl-Ewropa. Il-websajt toffri l-istatus tal-prezzijiet tar-<i>roaming</i>
għal Settembru 2005 u se tkun aġġornata kull sitt xhur. </p>
<p>Din l-inizjattiva tal-Kummissjoni hija kkumplimentata bil-ħidma tal-25
regolatur nazzjonali tat-telekomunikazzjoni. Regolaturi nazzjonali
tat-telekomunikazzjoni jikkooperaw mill-qrib mas-servizzi tal-Kummissjoni fuq
il-kwistjoni tal-prezzijiet tar-<i>roaming</i> u dan l-aħħar
ħabbru azzjoni addizzjonali dwar it-trasparenza tat-tariffi
għar-<i>roaming</i> internazzjonali taħt l-awspiċi tal-Grupp ta'
Regolaturi Ewropej (ERG), li għandu l-kompitu li jassigura l-konsistenza
tar-regolazzjoni madwar l-Ewropa. </p>
<p>Għalhekk, il-Kummissarju Reding illum ippreżentat il-websajt
il-ġdida tal-Kummissjoni flimkien ma’ Jørgen Abild Andersen,
il-Kap tar-regolatur Daniż tat-telekomunikazzjoni u l-Presidenti attwali
ta' l-ERG. </p>
<p>Il-Kummissjoni tistenna li l-effett ikkombinat ta’ dawn il-miżuri
Ewropej u nazzjonali jħeġġeġ lill-operaturi joffru
prezzijiet aħjar u iktar ġusti lill-konsumaturi tagħhom. </p>
<p><b>Sfond: </b></p>
<p>"<i>International roaming</i>" hija l-possibiltà li abbonati ta'
servizzi tal-mowbajl ikunu jistgħu jużaw il-mowbajl tagħhom meta
jivvjaġġaw barra minn pajjiżhom. L-utenti jistgħu
jċemplu u jirċievu telefonati billi jużaw l-istess numru li
jużaw meta jkunu f'pajjiżhom. Sabiex isir dan, operatur ta' netwerk
tal-mowbajls jeħtieġ jikkonkludi ftehimiet ta' <i>roaming
</i>internazzjonali ma' operaturi f' pajjiżi oħra.</p>
<p>Fl-2000 il-Kummissjoni nediet inkjesta<i> </i>wiesgħa fir-rigward
tal-ksur tal-liġijiet li jirregolaw il-kompetizzjoni<i> </i>fil-livell
ta’ bejgħ bl-imnut u bl-ingrossa ta’ prezzijiet tar-roaming
fl-Ewropa minħabba tħassib li dawn kienu eċċessivi.
L-inkjesta waslet għall-ftuħ ta' proċedimenti separati marbuta
mal-ħarsien tal-kompetizzjoni taħt ir-regoli tat-Trattat tal-KE dwar
l-abbuż tas-setgħa tal-monopolju (l-Artikolu 82) kontra l-operaturi
tal-mobajl fil-Ġermanja u fir-Renju Unit għal bejgħ bl-ingrossa
eċċessiv ta’ tariffi tar-<i>roaming</i> internazzjonali.
S’issa, dawn il-proċedimenti involvew il-ħruġ ta' numru
ta’ Dikjarazzjonijiet ta’ Oġġezzjoni (ara <a
href="/rapid/pressReleasesAction.do?reference=IP/04/994&format=HTML&aged=1&language=EN&guiLanguage=en">IP/04/994</a>
u <a
href="/rapid/pressReleasesAction.do?reference=IP/05/161&format=HTML&aged=1&language=EN&guiLanguage=en">IP/05/161</a>)
u għadhom għaddejjin. Barra minn hekk, mill-2004 il-Kummissjoni kienet
qed tistħarreġ iż-żewġ alleanzi strateġiċi
maħluqa biex jittjiebu s-servizzi ta’ roaming internazzjonali
(“Starmap” u “Freemove”) sabiex tassigura li dawn huma
konformi mar-regoli tat-Trattat tal-KE dwar prassi tan-negozju restrittivi
(l-Artikolu 81).</p>
<p>Fl-istess ħin tal-proċedimenti ta’ hawn fuq, il-Kummissjoni
ilha tindirizza l-kwistjoni tal-prezzijiet tal-bejgħ bl-imnut
tar-<i>roaming</i> minn Diċembru 2004 meta l-ERG – il-grupp ta'
regolaturi nazzjonali tat-telekomunikazzjonijiet imwaqqaf mill-Kummissjoni
sabiex jgħin jikkoordina r-regolazzjoni tal-mezzi ta' komunikazzjoni
elettroniċi madwar l-UE - fetaħ investigazzjoni kkoordinata
tal-prezzijiet tal-bejgħ bl-ingrossa tar-<i>roaming</i> internazzjonali li
l-operaturi tal-mowbajls jiċċarġjaw lil xulxin (ara <a
href="/rapid/pressReleasesAction.do?reference=IP/04/1458&format=HTML&aged=1&language=EN&guiLanguage=en">IP/04/1458</a>).</p>
<p>Dawn l-investigazzjoni għadhom għaddejjin u, minn Mejju 'l hawn
waslu f'fażi ġdida, hekk kif regolaturi nazzjonali, huma u jsegwu
strateġija komuni li ntlaħaq qbil dwarha f'laqgħa ta’ l-ERG
f'Mejju, issa qed jipproċedu bl-analiżi tas-swieq nazzjonali
tagħhom. Se jinnotifikaw lill-Kummissjoni bid-deċiżjonijiet
ippjanati tagħhom meta jsir il-waqt. “Il-prezzijiet tal-bejgħ
bl-imnut bħalissa huma għoljin ħafna mingħajr
ġustifikazzjoni”, hija waħda mill-konklużjonijiet ta'
l-ERG, ara </p>
<p><a
href="http://erg.eu.int/doc/whatsnew/reg_intens_wrk_intl_roaming_mtg.pdf">http://erg.eu.int/doc/whatsnew/reg_intens_wrk_intl_roaming_mtg.pdf</a></p>
<p>F’Lulju 2005, il-Kummissarju Reding ħabbret li biħsiebha
tniedi websajt li tagħmel il-prezzijiet tal-konsumaturi aktar trasparenti
fil-kuntest tar-<i>roaming</i> internazzjonali (ara <a
href="/rapid/pressReleasesAction.do?reference=IP/05/901&format=HTML&aged=0&language=EN&guiLanguage=en">IP/05/901</a>).
Din il-websajt hija tweġiba konkreta Ewropea għat-tħassib li hemm
bħalissa li l-prezzijiet għar-<i>roaming</i> internazzjonali huma
għoljin f'livell mhux ġustifikabbli.  </p>
<p>Il-Websajt għall-Konsumatur il-ġdida tal-Kummissjoni dwar
il-prezzijiet tar-<i>Roaming</i> tinsab fi:</p>
<p><a
href="http://ec.europa.eu/information_society/roaming">http://ec.europa.eu/information_society/roaming</a></p>
<p><a
href="http://ec.europa.eu/information_society/doc/factsheets/051-roaming.pdf">http://ec.europa.eu/information_society/doc/factsheets/051-roaming.pdf</a></p>
<p>Ara wkoll <a
href="/rapid/pressReleasesAction.do?reference=MEMO/05/247&format=HTML&aged=0&language=EN&guiLanguage=en">MEMO/05/247</a>.</p>

