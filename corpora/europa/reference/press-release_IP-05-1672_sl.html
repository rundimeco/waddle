<h1>
<a name="Heading4"></a><b>Evropska komisija bo spodbujala okolju
prijazna vozila</b></h1>
<p><b><i>Evropska komisija je danes predlagala novo direktivo, katere cilj je
vzpostaviti trg okolju prijaznih vozil, da bi zmanjšali emisije
onesnaževal prometnega sektorja. Nova evropska direktiva določa, da
morajo javne uprave četrtino svojih letnih nakupov vozil nameniti okolju
prijaznim vozilom, in s tem izdelovalcem vozil daje potrebne spodbude za razvoj
teh vozil za širši trg.</i></b></p>
<p>„Zaradi čedalje večje onesnaženosti v mestih in stalnega
naraščanja cen naftnih derivatov je treba poiskati način in
sredstva za podporo avtomobilski industriji pri proizvodnji okolju bolj
prijaznih vozil“, je izjavil podpredsednik Jacques Barrot, pristojen za
promet. Andris Piebalgs, komisar za energetiko, ki prav tako zagovarja predlog
direktive, je dodal: „Ti ukrepi bodo dolgoročno prispevali k
večji energetski učinkovitosti prometnega sektorja, ki predstavlja
enega največjih onesnaževalcev in potrošnikov
energije.“</p>
<p>Zaradi stalnega povečevanja prometnega sektorja ter s tem povezanega
onesnaževanja in odvisnosti od naftnih derivatov Komisija danes poudarja
potrebo po razvoju trga „okolju prijaznih vozil“. Cestni promet v
Evropski uniji predstavlja približno četrtino potrošnje energije
in emisij CO<sub>2</sub>. Obstaja velik potencial za zmanjšanje emisij
vozil in varčevanje z energijo. Vendar potrebne tehnologije ostajajo
dražje od tistih, ki se uporabljajo pri tradicionalni izdelavi vozil.</p>
<p>Evropska komisija je zato sklenila ukrepati in dati prednost razvoju nove
generacije vozil, ki potrošijo manj energije in izpuščajo manj
emisij onesnaževal. Direktiva določa, da se javne organe (država,
ozemeljske skupnosti, organi, ki jih ureja javno pravo, javna podjetja in
pogodbeni izvajalci, ki jih javna podjetja najamejo za izvajanje prometnih
storitev) zadolži k prispevanju najmanj 25 % svojih letnih pridobitev
(nakupi ali najem) težkih vozil (z več kot 3,5 t) za „do okolja
bolj prijazna vozila“, kot so opredeljena v evropskem standardu
zmogljivosti<sup><b><a name="fnB1" href="#fn1">[1]</a></b></sup>. Težka
vozila vključujejo avtobuse in večino gospodarskih vozil, kot so
vozila za odvoz smeti.</p>
<p>Obveznosti pridobitev okolju prijaznih vozil so zaenkrat omejene na te
kategorije vozil, pri katerih imajo javni organi pomemben tržni delež
(približno 6 % tovornjakov in približno tretjino avtobusov).
Povečano povpraševanje po okolju prijaznih vozilih te kategorije bo
tako spodbudilo izdelovalce k njihovem razvoju: gre za vzpostavitev
delujočega trga z oblikovanjem zadostnega povpraševanja za razvoj
ekonomije obsega. Študije, ki jih je izvedla Komisija, so pokazale
pozitiven učinek na konkurenčnost evropske avtomobilske industrije.
Ponudba okolju prijaznih vozil s strani izdelovalcev bo postala pomembna
konkurenčna prednost glede na težave z onesnaženostjo v mestih, s
katerimi se srečujejo številne države po svetu s hitro
rastočim gospodarstvom.</p>
<p>Komisija bo proučila možnost razširitve obveznosti prispevanja
deleža na druge kategorije vozil kot drugega koraka. Eden od učinkov
direktive bo spodbujanje razvoja vozil, prilagojenih gorivom z visokim
deležem biomase (glej <a
href="/rapid/pressReleasesAction.do?reference=IP/05/1546&format=HTML&aged=0&language=EN&guiLanguage=en">IP/05/1546</a>
o akcijskem načrtu o biomasi). Drugi primeri zadevnih tehnologij so
zemeljski plin, UNP (utekočinjen naftni plin), vodik, elektromotor ali
hibridni pogonski sistem (kombinacija motorja z notranjim zgorevanjem in
elektromotorja).</p>
<p>Te tehnologije so financirali evropski skladi preko raziskovalnih in
razvojnih programov ter strukturni skladi. Predlog Komisije je sedaj
predložen Svetu in Evropskemu parlamentu v okviru postopka
soodločanja.  </p>
<p>Please see also : <a
href="/rapid/pressReleasesAction.do?reference=MEMO/05/495&format=HTML&aged=0&language=EN&guiLanguage=en">MEMO/05/495</a></p>
<hr><p><sup><b><a name="fn1" href="#fnB1">[1]</a></b></sup> Kot je opredeljen v
Direktivi <a
href="http://eur-lex.europa.eu/LexUriServ/LexUriServ.do?uri=CELEX:32005L0055:EN:HTML">2005/55/EC</a>
UL L 275/1, 20.10.2005.</p>


