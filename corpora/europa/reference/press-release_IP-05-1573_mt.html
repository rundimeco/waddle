<h1>
<a name="Heading5"></a><b>TV Mingħajr Fruntieri:
</b><b>Il-Kummissjoni tipproponi regoli mmodernizzati għat-TV ta’
l-era diġitali u servizzi simili
għat-televiżjoni</b></h1>
<p><b><i>Illum, il-Kummissjoni Ewropea ppreżentat proposta
għall-aġġornament tad-Direttiva ta’ l-UE ta’ l-1989
“TV mingħajr Fruntieri”, sabiex tkun tista’
tlaħħaq ma’ l-iżviluppi mgħaġġla
tat-teknoloġija u tas-suq fil-qasam awdjoviżiv Ewropew.
F’konformità mal-prinċipju tar-regolamentazzjoni aħjar,
il-proposta għandha l-għan li tnaqqas il-piż regolatorju fuq min
fl-Ewropa jipprovdi servizzi televiżivi jew servizzi simili
għat-televiżjoni, u sabiex tagħti flessibbiltà akbar
għall-finanzjament tal-kontenut awdjoviżiv permzz ta’ forom
ta’ reklamar ġodda. Il-proposta se toħloq ukoll ambjent ekwu
għall-kumpaniji kollha li joffru servizzi li jixbhu lit-televiżjoni,
tkun xi tkun it-teknoloġija użata biex twassalhom (eż.
xandir’, broadband ta’ veloċità għolja, mowbajls
tat-tielet ġenerazzjoni). Il-Kummissjoni għalhekk tipproponi li
jiġu ssostitwti r-regoli nazzjonali li jvarjaw ħafna minn xulxin dwar
il-ħarsien tal-minuri u kontra l-inċitament għall-mibegħda
razzjali u kontra r-reklamar moħbi, b’standard minimu ta' protezzjoni
bażiku u li jgħodd għall-UE kollha għas-servizzi
awdjoviżivi on demand. Din l-istrateġija politika ġdida
għandha tgħaġġel l-introduzzjoni ta’ suq uniku
uniformi għat-TV u għas-servizzi bħat-TV u tippromwovi industrija
Ewropa tal-kontenut kreattiva u b’saħħitha. </i></b></p>
<p>“L-għan tiegħi huwa li l-industrija tal-kontenut
awdjoviżiv Ewropea tiffjorixxi permezz ta’ wieħed mis-settijiet
ta’ regoli l-aktar moderni u flessibbli tad-dinja", qalet Viviane Reding,
il-Kummissarju għas-Soċjetà ta’ l-Informatika u l-Midja.
“Ir-regoli l-ġodda għandhom jiftħu opportunitajiet
multimedjali, isaħħu l-kompetizzjoni u l-għażla
tal-konsumatur, filwaqt li jippromwovu għanijiet ta’ interess
pubbliku bħall-protezzjoni tal-minuri u d-diversità kulturali.
Ir-regoli eżistenti, li tilfu s-siwi tagħhom minħabba
l-iżviluppi tat-teknoloġija u tas-suq, għandhom
jitneħħw sabiex jittieħed pass deċiżiv lejn Midja
Awdjoviżiva mingħajr Fruntieri fis-suq uniku Ewropew. </p>
<p>Skond il-proposta tal-Kummissjoni, id-Direttiva mmodernizzata tat-TV
mingħajr Fruntieri tkun tmexxi s-servizzi tat-televiżjoni u servizzi
simili għat-televiżjoni. Sabiex ikun hemm ftuħ tar-regoli
preżenti ta’ l-UE għall-iżviluppi teknoloġiċi,
il-proposta tagħżel bejn servizzi “lineari” (eż.
xandir bi skeda permezz tat-televiżjoni tradizzjonali, l-internet, jew
il-mowbajls, li "jimbuttaw" il-kontenut lejn it-telespettaturi) u dawk "mhux
lineari", bħal films u aħbarijiet <i>on-demand</i>, li t-telespettatur
"jiġbed” minn fuq netwerk. </p>
<p>Ir-regoli tax-xandir televiżiv tal-lum japplikaw għas-servizzi
lineari b’mod modernizzat u aktar flessibbli, filwaqt li dawk mhux lineari
jkunu suġġetti biss għall sett bażiku ta’
prinċipji minimi, eż. sabiex jitħarsu l-minuri, jkun hemm
prevenzjoni ta’ l-inċitament għall-mibegħda razzjali, u
jsir illegali r-reklamar moħbi. L-armonizzazzjoni ta’ dawn ir-regoli
madwar l-UE se jiżguraw li l-fornituri tas-servizzi tal-midja
awdjoviżivi jkunu jridu biss jikkonformaw mar-regoli ta’ l-Istat
Membru fejn huma stabbiliti, u mhux mar-regoli diversi ta’ l-Istati Membri
li jirċievu s-servizzi tagħhom.  </p>
<p><b>Regoli aktar flessibbli għar-reklamar</b></p>
<p>Għax-xandir bi skeda, il-Kummissjoni tipproponi li tneħħi
l-burokrazija, tagħmel ir-regoli eżistenti aktar flessibbli
għall-forom ġodda ta’ reklamar, u tinkoraġġixi l-awto-
u l-ko-regolamentazzjoni. Minflok preskrizzjoni dettaljata dwar kemm spiss
jistgħu jiġu interrotti l-programmi għar-reklamar u taħt
liema kundizzjonijiet, id-Direttiva mmodernizzata kieku tissimplifika r-regoli
ta’ l-UE eżistenti. Fil-ġejjieni, ix-xandara se jkunu
jistgħu jagħżlu l-aħjar mument biex idaħħlu
r-reklami waqt il-programmi, minflok ikunu obbligati, kif inhuma issa, li
jħallu għallinqas 20 minuta bejn pawża għar-reklami.
Madankollu, il-kwantità tar-reklamar mhix se titħalla tiżdied
minħabba li l-Kummissjoni qed tipproponi li żżomm il-limitu
eżistenti ta’ 12-il minuta s-siegħa. </p>
<p>Id-Direttiva l-ġdida se tappoġġja wkoll forom ġodda
ta’ reklamar, bħar-reklamar virtwali u dak interattiv, u dak li
jidher f’parti mill-iskrin. Il-wiri apposta tal-prodotti kieku jkun,
għall-ewwel darba, definit espliċitament u mogħti qafas
regolatorju ċar. Ħlief fl-aħbarijiet, u l-programmi
tal-ġrajjiet kurrenti u tat-tfal, ikun permess fl-Ewropa l-wiri apposta
tal-prodotti li jkun identifikat b'mod ċar, fis-servizzi sew lineari sew
awdjoviżivi. Sabiex ma jkunx hemm reklamar bil-moħbi, il-konsumaturi
jkunu infurmati malli jibda l-programm li se jkun hemm il-wiri apposta ta’
prodotti. Dawn ir-regoli ġodda għandhom ineħħu
l-inċertezza ġuridika, jipprovdu finanzjament addizzjonali
għall-produzzjoniiet Ewropej u għalhekk ikabbru l-kompetittività
tas-settur awdjoviżiv Ewropew. </p>
<p>F’konformità mal-politika ta’ regolamentazzjoni aħjar
tal-Kummissjoni, il-modernizzazzjoni proposta tad-Direttiva TV Mingħajr
Fruntieri ma taffettwax il-korrispondenza privata, il-verżjonijiet
elettroniċi tal-gazzetti jew tar-rivisti, il-websjats mhux maħsuba
primarjament għall-għoti ta’ kontenut medjatiku awdjoviżiv,
xandir awdjo sempliċi jew ir-radju. Dan kollu jqis il-kontribut minn
konsultazzjoni intensiva madwar l-UE mnedija f’Lulju (ara <a
href="/rapid/pressReleasesAction.do?reference=IP/05/908&format=HTML&aged=1&language=EN&guiLanguage=en">IP/05/908</a>),
li fiha ħadu sehem attiv ir-rappreżentanti tas-settur awdjoviżiv,
l-operaturi tat-telekomunikazzjoni, il-fornituri tas-servizzi ta' l-internet,
l-organizzazzjonijiet tal-konsumaturi u partijiet interessati oħra. </p>
<p>Il-modernizzazzjoni tar-regoli ta’ l-UE dwar il-kontenut tal-midja
awdjoviżiv hija parti mill-istrateġija i2010 li timmira għal
Soċjetà ta’ l-Informatika Ewropea għat-tkabbir ekonomiku u
għall-impjiegi (ara <a
href="/rapid/pressReleasesAction.do?reference=IP/05/643&format=HTML&aged=1&language=EN&guiLanguage=en">IP/05/643</a>).</p>
<p><b>Aktar tagħrif:</b></p>
<p><a
href="http://ec.europa.eu/information_society/newsroom/cf/itemlongdetail.cfm?item_id=2343">http://ec.europa.eu/information_society/newsroom/cf/itemlongdetail.cfm?item_id=2343</a></p>
<p><a
href="/rapid/pressReleasesAction.do?reference=MEMO/05/475&format=HTML&aged=0&language=EN&guiLanguage=en">MEMO/05/475</a></p>

