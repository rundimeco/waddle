<h1>
<a name="Heading4"></a><b>Večjezičnost v EU:</b><b> Evropska
komisija poziva k akciji za uveljavitev jezikov in odpira nov spletni
portal</b></h1>
<p><b><i>Z geslom: „Več jezikov znaš, več
veljaš“ Evropska komisija potrjuje svojo zavezanost politiki
večjezičnosti. Danes je sprejela svoje  prvo sporočilo  o tem
vprašanju doslej.  Dokument obravnava različne vidike politik Komisije
na tem področju in določa okvirno strategijo za večjezičnost
in predloge za posamezne akcije. Te zadevajo tri področja, na katerih
jeziki pomembno vplivajo na vsakdanje življenje ljudi v Evropski uniji:
družbo, gospodarstvo in odnose Komisije z državljani EU. Komisija
poziva države članice, naj sodelujejo pri spodbujanju poučevanja
in učenja jezikov in njihove uporabe. Ob tej priložnosti odpira nov
spletni portal na medinstitucionalnem spletišču EUROPA, in sicer v
vseh 20 uradnih jezikih.</i></b></p>
<p>Če povzamemo besede Jána Figela, komisarja za izobraževanje,
usposabljanje, kulturo in večjezičnost: <i>„Z jezikom smo
postali ljudje in jezikovna različnost je neločljivi del identitete
Evrope. Natanko pred letom dni sem postal prvi evropski komisar doslej, ki mu je
bila zaupana posebna odgovornost za večjezičnost.   Z današnjim
sporočilom Komisija znova jasno kaže svojo  zavezanost uveljavljanju
jezikov in jezikovne različnosti v Uniji.“   </i></p>
<p>Po nedavni raziskavi
Eurobarometra<sup><b><a name="fnB1" href="#fn1">[1]</a></b></sup> <b>polovica
državljanov EU pravi, da se zna</b> <b>sporazumevati v še enem
jeziku</b> poleg materinščine. Današnje sporočilo govori o
jezikovnem znanju kot  o zaželeni življenjski spretnosti za vse
državljane EU in predstavlja razne akcije, za katere se je odločila
Komisija, da bi še bolj uveljavila jezike in jezikovno različnost. V
okviru programov Socrates in Leonardo da Vinci Komisija na primer vsako leto
vloži <b>30 milijonov evrov v dejavnosti usposabljanja in mobilnosti
študentov in učiteljev in v financiranje izmenjav razredov</b>. <b>
</b></p>
<p>Sporočilo poudarja <b>pomen, ki ga ima znanje jezikov za mobilnost
delavcev in za konkurenčnost gospodarstva EU</b>. Komisija bo naslednje
leto objavila študijo o posledicah pomanjkljivega jezikovnega znanja za
gospodarstvo EU. Prav tako si je po njenem mnenju treba prizadevati za okrepitev
več milijonov evrov vredne industrije, povezane z učenjem jezikov, ki
se v Evropski uniji še širi.   </p>
<p>Da bi bile informacije o Evropski uniji, še posebno v zvezi s pravnimi
akti, postopki in politikami, državljanom dostopne v njihovem jeziku, se je
Komisija odločila:  </p>
<ul>
<li>Svoje spletne strani bo pripravljala v več jezikih, z vzpostavitvijo
notranje mreže pa bo zagotovila doslednost v jezikovnih praksah svojih
oddelkov.</li>
<li>Uvedla bo proaktivno politiko večjezične komunikacije in tako
dopolnila svojo širšo pobudo za boljše sporazumevanje z
evropskimi državljani in posebnimi skupinami, denimo novinarji, industrijo,
povezano z učenjem jezikov, šolami in univerzami.
</li></ul><p>Komisija bo <b>več sredstev</b> <b>vložila v raziskovanje
na področju jezikov</b>, in sicer glede možnosti premagovanja
jezikovnih ovir z novimi informacijskimi in komunikacijskimi tehnologijami, ter
v družbene in humanistične vede. </p>
<p>Komisija predlaga, da države članice sprejmejo nacionalne akcijske
načrte za spodbujanje večjezičnosti, boljše usposabljanje
učiteljev jezika, ustrezno zagotavljanje učenja jezikov v zgodnjem
otroštvu in za več poučevanja šolskih predmetov v tujem
jeziku. Komisija spominja voditelje držav in vlad, da so na zasedanju
Evropskega sveta v Barceloni leta 2002 pozvali, <b>naj bi se vsak otrok že
od malega učil vsaj dveh tujih jezikov. </b> Prav tako poziva države
članice, naj pregledajo univerzitetne programe in zagotovijo, da bodo
študenti jezikov dobili prave spretnosti. </p>
<p>Komisija predlaga ustanovitev <b>skupine za večjezičnost na visoki
ravni</b>, ki bi jo sestavljali neodvisni strokovnjaki in bi Komisiji pomagala
proučiti napredek po posameznih državah članicah ter sodelovala z
novimi zamislimi, podporo in nasveti pri prihodnjih pobudah.   </p>
<p>Kmalu bo sklicana ministrska konferenca o večjezičnosti, na kateri
bodo države članice lahko spregovorile o doseženem napredku in
načrtovale delo za naprej.</p>
<p>Evropska komisija je danes odprla tudi nov spletni jezikovni
portal<sup><a name="fnB2" href="#fn2">[2]</a></sup>. Portal bo javnosti, medijem
in študentom odprl vrata do informacij Evropske unije v zvezi z jeziki. Te
obsegajo politike EU za uveljavljanje učenja jezikov in jezikovne
različnosti z oceno današnjega jezikovnega znanja v EU, predpise glede
uporabe uradnih jezikov EU in zaposlitvene možnosti na institucijah EU za
poklicne jezikoslovce.  Vsebina portala je oblikovana logično in prijazno
do uporabnika, najpomembnejše pri tem pa je, da so vsa navodila in sestavki
na voljo v vseh 20 uradnih jezikih in tako odražajo zavezanost Evropske
unije, da se s svojimi državljani sporazumeva v njihovem
jeziku.<br>Več informacij:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Glej <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a>.</p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


