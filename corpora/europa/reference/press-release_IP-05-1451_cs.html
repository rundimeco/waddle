<h1>
<a name="Heading4"></a><b>Mnohojazyčnost v EU:</b><b>
Evropská komise vyzývá k akci na podporu jazyků a
uvádí do provozu nový webový portál</b></h1>
<p><b><i>V návaznosti na rčení: „kolik jazyků
umíš, tolikrát jsi člověkem,“
zdůrazňuje Evropská unie opět svůj závazek
k mnohojazyčnosti tím, že dnes přijímá
k této problematice své historicky první sdělení.
Dokument se zabývá nejrůznějšími stránkami
politik Komise v této oblasti a stanoví novou rámcovou strategii
mnohojazyčnosti s návrhy konkrétních
činností. Činnosti se týkají tří
samostatných oblastí, v nichž jazyky hrají
v každodenním životě lidí v Evropské
unii významnou úlohu: společnosti, hospodářství a
vztahů Komise s občany EU.  Komise vyzývá
členské státy, aby se svým vlastním dílem zapojily
do podpory výuky, studia a využívání jazyků. U
této příležitosti byl na interinstitucionálních
internetových stránkách EUROPA uveden do provozu nový
webový portál o jazycích, dostupný ve všech 20
úředních jazycích.</i></b></p>
<p>Ján Figel', komisař pro vzdělávání, odbornou
přípravu, kulturu a mnohojazyčnost, prohlásil:
<i>„Jazyky nás činí lidskými a jazyková
rozmanitost Evropy je ústřední součástí její
identity.  Přesně před rokem jsem byl jmenován historicky
prvním Evropským komisařem, jemuž byla svěřena
specifická odpovědnost za mnohojazyčnost. Dnes přijaté
sdělení je dalším jasným signálem závazku
Komise podporovat jazyky a jazykovou rozmanitost v Unii.“  </i></p>
<p>Podle nedávného průzkumu
Eurobarometr<sup><b><a name="fnB1" href="#fn1">[1]</a></b></sup> <b>tvrdí
polovina občanů EU, že jsou schopni kromě své
mateřštiny konverzovat ještě v jiném jazyce</b>. 
Dnes přijaté sdělení vnímá znalost jazyků
jako dovednost žádoucí pro všechny občany EU a
uvádí různé akce, jejichž pomocí hodlá Komise
podporovat a rozvíjet jazykové znalosti i jazykovou rozmanitost
více do hloubky. Kupříkladu prostřednictvím
programů Socrates a Leonardo da Vinci vynakládá Komise
<b>každoročně 30 milionů eur na činnosti, jako jsou
odborná příprava, mobilita studentů a učitelů a
financování školních výměn</b>.<b> </b></p>
<p>Sdělení zdůrazňuje <b>význam jazykových
znalostí pro mobilitu pracovníků a konkurenceschopnost
hospodářství EU.</b> Příští rok
zveřejní Komise studii o dopadu nedostatečných
jazykových znalostí na evropské hospodářství.
Sdělení dále uvádí, že je třeba
důrazněji posílit úlohu odvětví jazykových
služeb, která představují mnohamilionové obraty a
která v Evropské unii neustále rostou.  </p>
<p>Aby <b>občanům lépe zpřístupnila informace o
Evropské unii v jejich vlastním jazyce</b>, obzvláště o
právních předpisech, postupech a politikách, prohlašuje
Komise,</p>
<ul>
<li>že zajistí dostupnost svých <b>četných
webových stránek</b> ve více jazycích a zřídí
interní síť k zajištění konzistentního
jazykového přístupu ve svých jednotlivých
odděleních, a</li>
<li>že zavede aktivní mnohojazyčnou komunikační
politiku, která by doplňovala širší iniciativu Komise
pro zlepšení komunikace s evropskými občany a
specifickými skupinami, jako jsou například novináři,
odvětví jazykových služeb, školy a
univerzity.</li></ul><p>Komise bude <b>více investovat</b> do
možností překonávání jazykových bariér
prostřednictvím nových informačních a
komunikačních technologií <b>v oblasti jazykového
výzkumu </b>a do oblasti společenských a humanitních
věd. </p>
<p>Na úrovni členských států navrhuje Komise
přijmout <b>národní akční plány na podporu
mnohojazyčnosti</b>, pokračovat ve zlepšování
odborné přípravy učitelů jazyků, umožnit
adekvátní výuku jazyků v raném věku a poskytovat v
širší míře výuku školních
předmětů prostřednictvím cizího jazyka. Komise
připomíná, že na zasedání Evropské rady
v Barceloně v roce 2002 vyzývali vedoucí
vládní a státní představitelé
k požadavku <b>vyučovat nejméně dva cizí jazyky od
velmi raného věku</b>. Komise dále žádá
členské státy, aby přezkoumaly vzdělávací
programy vysokých škol a zajistily, aby tyto vzdělávací
programy dokázaly vybavit studenty jazykových oborů
požadovanými dovednostmi.</p>
<p>Komise navrhuje zřídit <b>skupinu na vysoké úrovni pro
mnohojazyčnost</b>, kterou budou tvořit nezávislí
odborníci a která Komisi pomůže zhodnotit pokroky,
jichž dosáhnou členské státy, a poskytne nové
myšlenky, podporu a rady v budoucích inciativách.</p>
<p>V dohledné době se bude konat <b>ministerská konference o
mnohojazyčnosti</b>, v jejímž rámci si
členské státy budou moci vyměnit poznatky o
dosažených pokrocích a naplánovat činnosti do
budoucna.</p>
<p>Evropská komise dnes také zahájila provoz <b>webového
portálu o jazycích</b><sup><a name="fnB2" href="#fn2">[2]</a></sup>. 
Portál zpřístupní jednoduchým způsobem
široké veřejnosti, sdělovacím prostředkům
či studentům informace o jazycích v Evropské unii.
Témata sahají od politik Unie na podporu studia jazyků a na
podporu jazykové rozmanitosti, přes průzkum o jazykových
znalostech v dnešní Unii až k pravidlům
používání úředních jazyků EU a souhrnu
možností pracovních příležitostí pro
jazykové odborníky v orgánech EU. Obsah je
uspořádán logicky a s ohledem na uživatele a
veškerý navigační i prezentační text portálu
je dostupný ve všech 20 úředních jazycích,
což odráží závazek Unie komunikovat se svými
občany v jejich vlastním jazyce.<br>Další
informace:</p>
<p><a
href="http://ec.europa.eu/languages">http://ec.europa.eu/languages</a></p>
<hr><p><sup><b><a name="fn1" href="#fnB1">[1]</a></b></sup> Viz <a
href="/rapid/pressReleasesAction.do?reference=IP/05/1179&format=HTML&aged=0&language=EN&guiLanguage=fr">IP
05/1179</a>.</p>
<p><sup><b><a name="fn2" href="#fnB2">[2]</a></b></sup> <a
href="http://ec.europa.eu/languages">http://ec.europa.eu/languages</a> </p>


