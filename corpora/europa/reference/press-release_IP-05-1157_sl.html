<h1>
<a name="Heading4"></a><b>Okolje: Komisija z 71 milijoni EUR podpira
89 inovativnih projektov v 17 državah</b></h1>
<p><b><i>Evropska komisija je v okviru okoljskega programa LIFE-Okolje 2005
odobrila finančna sredstva za 89 inovativnih okoljskih projektov v 17
državah. Ti projekti bodo predstavili nove metode in tehnike obravnavanja
cele vrste različnih okoljskih problemov in tako prispevali k
izboljšanju evropskega okolja. Projekte vodijo
„upravičenci“ ali nosilci projektov s sedežem v naslednjih
državah: Belgija, Danska, Estonija, Finska, Francija, Nemčija,
Grčija, Madžarska, Irska, Italija, Luksemburg, Nizozemska,
Portugalska, Romunija, Španija, Švedska in Združeno kraljestvo.
Skupna vrednost naložb v okviru teh projektov znaša 220 milijonov EUR,
od katerih bo 71 milijonov EUR zagotovila EU.</i></b></p>
<p>V zvezi s tem je okoljski komisar Stavros Dimas povedal naslednje:
„Program LIFE-Okolje podpira razvoj čim bolj učinkovitih in
inovativnih tehnologij za reševanje okoljskih zadev. Te inovacije
prispevajo tudi k uresničevanju ciljev, povezanih s konkurenčnostjo in
rastjo EU.“</p>
<p>Letos je Komisija od številnih javnih in zasebnih organizacij prejela
534 predlogov za financiranje v okviru programa LIFE-Okolje. Izbrala je 89
projektov, ki vsi uporabljajo revolucionarno tehnologijo za reševanje
okoljskih problemov.</p>
<p>Letos je v ospredju ravnanje z odpadki, tako glede števila izbranih
projektov (31) kot tudi glede sredstev, dodeljenih s strani EU (27 milijonov
EUR, kar je 39 % celotne vsote). Druga najbolj priljubljena tema je z 22
projekti (17 milijonov EUR) zmanjšanje vplivov gospodarskih dejavnosti na
okolje. Skoraj petina finančnih sredstev EU (14 milijonov EUR) bo dodeljena
17 projektom, ki obravnavajo s trajnostno gospodarjenje s podtalno in
površinsko vodo. Dvanajst projektov je usmerjenih v trajnostni razvoj in
načrtovanje rabe zemljišč, za kar si bodo med seboj razdelili 9
milijonov EUR (tj. 10 %) vseh razpoložljivih sredstev EU. Skupni cilj
preostalih sedmih projektov je zmanjšati vplive proizvodov in storitev na
okolje (5 milijonov EUR).</p>
<p><b>Program LIFE</b></p>
<p>Program LIFE je finančni instrument EU, ki podpira  projekte ohranjanja
okolja in narave po celotni EU ter v nekaterih državah pristopnicah,
državah kandidatkah in sosednjih državah. Cilj programa je s
financiranjem konkretnih ukrepov prispevati k oblikovanju in izvajanju okoljske
politike EU.. V okviru programa LIFE je bilo od leta 1992 sofinancirano okrog
2.500 projektov, ki so tako k varstvu okolja prispevali 1.500 milijonov EUR.</p>
<p>LIFE-Okolje, ki financira inovativne pilotske in predstavitvene projekte, je
ena od treh tematskih komponent programa LIFE. Drugi dve komponenti sta LIFE
Narava in LIFE Tretje države.  </p>
<p>Namen programa LIFE Narava je prispevati k izvajanju direktive o ohranjanju
prosto živečih ptic in direktive o življenjskih prostorih
rastlinstva in živalstva, zlasti k vzdrževanju mreže ohranitvenih
območij Natura 2000, ki jih je vzpostavila slednja direktiva. Program LIFE
Tretje države pomaga državam, ki mejijo na Sredozemsko in Baltsko
morje, da povečajo svoje sposobnosti varovanja okolja. Projekti, odobreni
na podlagi programa LIFE Narava in programa LIFE Tretje države, so
predstavljeni v izjavah za tisk <a
href="/rapid/pressReleasesAction.do?reference=IP/05/1155&format=HTML&aged=0&language=EN&guiLanguage=en">IP/05/1155</a>
in <a
href="/rapid/pressReleasesAction.do?reference=IP/05/1156&format=HTML&aged=0&language=EN&guiLanguage=en">IP/05/1156</a></p>
<p>Tekoči program LIFE („LIFE III“) se bo iztekel ob koncu leta
2006. Komisija je predlagala nov program, imenovan „LIFE +“, ki naj
bi potekal v obdobju 2007-2013, s proračunom v višini 2,19 milijarde
EUR. Predlog je trenutno v razpravi na Svetu ministrov in v Evropskem
parlamentu. </p>
<p><b>Dodatne informacije</b></p>
<p>V prilogi je na voljo povzetek 88 projektov, financiranih v okviru programa
LIFE-Okolje. Več podrobnosti o posameznih projektih je na voljo na: <br><a
href="http://ec.europa.eu/environment/life/project/index.htm">http://ec.europa.eu/environment/life/project/index.htm</a>
.</p>
<p align="right"><b>PRILOGA</b></p>
<p><b>Pregled projektov LIFE-Okolje 2005 po državah</b></p>
<p><b>Belgija – 2 projekta</b></p>
<p>Oba projekta obravnavata <b>gospodarjenje z vodami</b>. V okviru prvega
projekta bodo vpeljane upravljavske smernice za najboljša ravnanja pri
varni uporabi pesticidov, s ciljem preprečiti onesnaževanje
površinske in podtalne vode.</p>
<p>Drugi projekt bo pokazal, da je tehnika, znana kot „sedimentacija kovin
na kraju samem“, trajnostna rešitev za čiščenje
podtalne vode, onesnažene z neželeznimi kovinami.</p>
<p><a name="_Ref111348773"></a><b>Danska – 6 projektov</b></p>
<p>Dva projekta sta na področju <b>gospodarjenja z vodami</b>. Cilj prvega
projekta je zmanjšati izgube dušika in fosforja iz kmetijskih
dejavnosti v povodju reke Odense, v skladu s cilji okvirne direktive EU o
vodah<sup><b><a name="fnB1" href="#fn1">[1]</a></b></sup>.</p>
<p>Drugi zadeva celovito varstvo površinske in podtalne vode v treh
kmetijskih regijah v srednjevzhodnem Jutlandu. </p>
<p>Skupni cilj dveh projektov je zmanjšati <b>vplive gospodarskih
dejavnosti na okolje</b>. Prvi projekt je pilotska študija za
preskušanje inovativnih „bio-plaščev“ za
zmanjševanje emisij toplogrednih plinov iz odlagališč.</p>
<p>Drugi projekt bo predstavil okoljske, varnostne in komercialne prednosti, ki
jih ponuja prototip sistema hlajenja za supermarkete in podobne dejavnosti z
uporabo ogljikovega dioksida kot hladilnega sredstva.</p>
<p>Na področju <b>ravnanja z odpadki</b> je cilj enega od projektov ponovna
uporaba blata iz čistilnih naprav, ki nastane pri sežiganju pri
proizvodnji betona. Z drugim projektom bo preskušena ustreznost uporabe
odpadkov in blata iz čistilnih naprav kot surovine v obratih za proizvodnjo
kamene volne na Danskem ter v Franciji, Nemčiji in Združenem
kraljestvu. </p>
<p><b>Estonija – 1 projekt</b></p>
<p>Cilj projekta je čim bolj zmanjšati <b>vplive gospodarskih
dejavnosti na okolje</b>. Projekt bo pokazal, da je svinjski gnoj možno
popolnoma predelati in iz njega pridobiti energijo in sekundarne surovine (vodo
in gnojilo), z uporabo nove tehnologije, ki vključuje fermentacijo gnoja,
predelavo bioplina v „zeleno“ energijo in toploto ter popolno
ločitev komponent, ki jih je možno reciklirati, od komponent, ki jih
ni možno reciklirati. </p>
<p><b>Finska – 2 projekta</b></p>
<p>Oba projekta obravnavata <b>ravnanje z odpadki</b>. Prvi preučuje
možnosti reciklaže odpadne električne in elektronske opreme v
skladu z zakonodajo EU<sup><b><a name="fnB2" href="#fn2">[2]</a></b></sup>, s
posebnim poudarkom na podeželskih območjih.</p>
<p>Ciljna skupina drugega projekta so gospodinjstva, šole in dnevni centri
v Helsinkih, njegov namen pa je povečati osveščenost in
zagotoviti, da količina proizvedenih odpadkov ne preseže ravni iz leta
2003.</p>
<p><b>Francija – 11 projektov</b></p>
<p>V okviru enega od <b>projektov gospodarjenja z vodami </b>bo zmanjšano
onesnaževanje vode s pesticidi, kar se bo doseglo z izboljšanjem
zaščite posevkov na podlagi boljšega nadzora količine
pesticidov iz škropil. Izkušnje bodo izmenjane z italijanskimi in
španskimi partnerji.</p>
<p>Trije projekti obravnavajo <b>čiste tehnologije</b>. Prvi bo prikazal
mehansko – in okolju prijazno - alternativo kemičnemu jedkanju
kompleksno oblikovanih plošč, ki se uporabljajo v letalski in
vesoljski industriji.</p>
<p>Drugi projekt je usmerjen v razvoj čiste tehnologije za postopke
apreture tekstilij na podlagi elektroflokulacije.</p>
<p>Splošni cilj tretjega projekta je zmanjšati količino
CO<sub>2</sub>, ki se sprosti med postopkom sušenja keramičnih
proizvodov iz terakote, za 30 %.</p>
<p>Šest projektov obravnava <b>ravnanje z odpadki</b>. Prvi bo prispeval k
razvoju, oblikovanju in potrjevanju inovativnih industrijskih tekočih
trakov brez svinca ter preučil zanesljivost novih zlitin brez svinca v
skladu z evropskima direktivama o odpadni električni in elektronski opremi
<sup>2 </sup>in o omejevanju uporabe nekaterih nevarnih snovi
(RoHS)<sup><b><a name="fnB3" href="#fn3">[3]</a></b></sup> v taki opremi.</p>
<p>V okviru drugega projekta bo razvit postopek za ravnanje z izrabljenimi
zrakoplovi. Kljub naraščajočem številu umaknjenih letal
(okrog 250 na leto), ni nobenega priznanega postopka za razgradnjo zrakoplovov v
varnih in okolju prijaznih pogojih. </p>
<p>Tretji projekt, ki se izvaja v francoskem departmaju Deux-Sèvres, je
usmerjen v zmanjševanje odpadkov s ponujanjem spodbud prebivalstvu in
gospodarskim subjektom v vseh fazah kroga porabe.</p>
<p>V okviru četrtega projekta bo predstavljena tehnična izvedljivost
uvedbe ultrazvočne tehnologije za zmanjšanje proizvodnje blata iz
čistilnih naprav. </p>
<p>Peti projekt bo predstavil izvedljivost inovativne tehnologije za
recikliranje litij-ionskih baterij, ki se uporabljajo predvsem za delovanje
prenosnih telefonov, prenosnih računalnikov, fotografskih aparatov,
igrač itd.</p>
<p>V okviru šestega projekta bo svinec nadomeščen z drugimi
zlitinami, s ciljem izdelati „zeleno“ elektroniko za letalske in
vojaške komunikacijske sisteme. To bo omogočilo skladnost z direktivo
o RoHS<sup><b>3</b></sup>, ki od 1. julija 2006 naprej prepoveduje uporabo
svinca v elektronski opremi.</p>
<p>Zadnji francoski projekt se nanaša na <b>upravljanje kakovosti zraka,
</b>saj bo vzpostavil napravo za vzorčenje zraka z uporabo novega pristopa
k spremljanju cvetnega prahu v zraku. Namesto količinskega merjenja zrnc
cvetnega prahu glede na njihovo morfološko sestavo bodo uporabljene
elektronske meritve količine antigenov/alergenov.</p>
<p><a name="_Hlt111348841"></a><a name="_Hlt111348842"></a><b>Nemčija
– 6 projektov</b></p>
<p>Dva projekta se nanašata na <b>gospodarjenje z vodami</b>. V okviru
prvega bo uporabljen celovit pristop k zmanjševanju razpršenega
onesnaževanja iz kmetijstva v podporo okvirni direktivi o vodah<a
href="i05_1157.slr.html#_Ref111348773">Error! Bookmark not defined.</a>.</p>
<p>Drugi projekt je usmerjen v izboljšave tehnologij za
čiščenje odpadnih voda z uporabo inovativne tehnologije za
pretvorbo organskih elementov blata iz čistilnih naprav v topljivo obliko,
primerno za proizvodnjo bioplina.</p>
<p>Dva projekta obravnavata čiste tehnologije, njun skupni cilj pa je
zmanjšati <b>vplive gospodarskih dejavnosti na okolje</b>. Prvi bo
predstavil tehnično in okoljsko učinkovitost novega anorganskega
veziva, ki se uporablja za ulivanje aluminijastih motornih ohišij. Postopek
naj bi znižal energetske stroške za približno 30 % in bistveno
zmanjšal količino odpadkov.</p>
<p>Drugi projekt se nanaša na predhodno obdelavo volne v proizvodnji preje.
Glavna cilja sta odstranitev emisij absorpcijskih organskih halidov (AOX) in
občutno zmanjšanje uporabe kemikalij v postopku
čiščenja na podlagi trajnostne predhodne obdelave v plazmi.</p>
<p>Eden od projektov se loteva <b>ravnanja z odpadki </b>in preprečevanja z
uvedbo programa usposabljanja za spajkanje brez svinca v evropski elektronski
industriji. </p>
<p>Cilje šestega projekta je zmanjšati <b>okoljske vplive </b>v
jeklarski industriji, ki trenutno uporablja nevarne kisline za odstranjevanje
površinske plasti hladno valjanih plošč. Uporabljen bo nov
postopek brez kemikalij, zasnovan na visokotlačni vakuumski
tehnologiji.</p>
<p><b>Grčija – 4 projekti</b></p>
<p>Prvi projekt se ukvarja s <b>trajnostnim razvojem in načrtovanjem rabe
zemljišč</b> z uvedbo participativnega pristopa k ambicioznemu
načrtu za družbeno-okoljsko regeneracijo urbanega območja v
Elefsinskem zalivu do leta 2020. </p>
<p>Drugi projekt, ki se nanaša na <b>upravljanje kakovosti zraka</b>, je
usmerjen v razvoj celovitega sistema za presojo, spremljanje in obvladovanje
onesnaženosti zraka v prefekturi Kozani (zahodna Makedonija), kraju, kjer
se nahaja največja elektrarna na lignit v državi.</p>
<p>Tretji projekt se nanaša na <b>okoljske vplive proizvodov in storitev,
</b>njegov namen pa je uvesti koncept trajnostnega oblikovanja na podlagi
pristopa celovite produktne politike z udeležbo vseh interesnih skupin.</p>
<p>Zadnji projekt se ukvarja z<b> gospodarjenjem z vodami </b>na podlagi razvoja
palete okolju prijaznih tehnologij za čim večje zmanjševanje
razpršenega onesnaževanja iz kmetijskih zemljišč. Te
tehnologije bodo vključene v program upravljanja povodja reke Evrotas in
njenega priobalnega območja.</p>
<p><b>Madžarska – 1 projekt</b></p>
<p>Projekt, ki zajema <b>gospodarjenje z vodami</b>, podaja oceno obsega
onesnaženja z arzenom v podtalni vodi v južnem delu Madžarske. V
okviru projekta bo razvit pilotski načrt upravljanja, ki bo vključeval
novo tehnologijo za odstranjevanje arzena.</p>
<p><b>Irska – 2 projekta</b></p>
<p>Oba projekta obravnavata področje <b>ravnanja z odpadki</b>. V okviru
prvega bo razvito predstavitveno orodje za oblikovanje komponent in podsklopov v
avtomobilskem sektorju, skupaj z zahtevami glede okoljske skladnosti, zlasti v
zvezi z Direktivo o izrabljenih
vozilih<sup><b><a name="fnB4" href="#fn4">[4]</a></b></sup>.</p>
<p>Drugi projekt bo predstavil okoljske in konkurenčne prednosti paletnega
bloka, in sicer s ponovno uporabo odpadnih materialov iz pnevmatik v kombinaciji
z žaganimi ostanki in lesnimi odpadki iz odvrženih palet. </p>
<p><b>Italija – 15 projektov</b></p>
<p>Pet projektov je usmerjenih v <b>čim večje zmanjšanje
okoljskih vplivov gospodarskih dejavnosti </b>z zmanjšanjem emisij
toplogrednih plinov ali razvojem najboljših razpoložljivih tehnik
(NRT). V okviru prvega projekta bo vzpostavljeno predstavitveno mesto za
proizvodnjo energije z novo tehnologijo za proizvodnjo bioogljika iz biomase.
</p>
<p>Drugi projekt bo preskusil tehnike za zajem emisij ogljikovega dioksida iz
občinskega odlagališča trdnih odpadkov, z namenom ustvariti
možnosti za širšo uporabo postopka. </p>
<p>Tretji projekt bo predstavil načine, kako nadzorovati vlažnost
zraka pri atmosferskem tlaku brez hlajenja, tehniko, ki bistveno zmanjšuje
energetsko porabo opreme za hlajenje, ki se uporablja v različnih
gospodarskih panogah.</p>
<p>Četrti projekt obravnava predelavo in ponovno uporabo odpadkov iz
strojarskih postopkov s čiščenjem, in ponovno uporabo odpadne
vode ter pridobivanje uporabnih snovi.</p>
<p>Peti projekt bo ovrednotil uporabnost referenčnih NRT v majhnih in
srednje velikih podjetjih v tekstilni industriji z izgradnjo predstavitvenega
obrata.</p>
<p>Dva nadaljnja projekta se nanašata na <b>zmanjševanje okoljskih
vplivov proizvodov in storitev</b>. Namen prvega je odpraviti uporabo nevarnih
snovi pri vstavljanju okraskov in risb na keramične predmete.</p>
<p>V okviru drugega projekta bodo razvite tehnike za identifikacijo in
spremljanje gensko spremenjenih proizvodov v kmetijski proizvodnji in
opredeljeni standardi za ločevanje in ohranjanje gensko nespremenjenih
proizvodov v dobavni verigi in proizvodnji hrane.</p>
<p>Trije projekti se nanašajo na <b>trajnostni razvoj in načrtovanje
rabe zemljišč</b>. V enem od teh projektov bo Sistem okoljskega
ravnanja in presoje uporabljen v povezavi z drugimi „zelenimi“
računovodskimi sistemi, z namenom razviti celovit pristop k okoljskem
upravljanju v štirih pilotskih mestih.</p>
<p>V okviru naslednjih dveh projektov bosta razvita okolju prijazna prometna
sistema, pri čemer se prvi projekt nanaša na vzpostavitev centra za
okolju prijazno distribucijo tovora v zgodovinskem središču Lucca,
drugi pa na razvoj orodij za celovito načrtovanje in nadzor prevoza blaga v
urbanih območjih.</p>
<p>Dva projekta sta usmerjena v izboljšanje <b>gospodarjenja z vodami </b>z
razvojem novih tehnologij za čiščenje vode. V okviru prvega bo
oblikovan prototip, ki bo predstavil novo okolju prijazno metodo za
čiščenje odpadne vode.</p>
<p>Drugi se nanaša na čiščenje meteorne vode, preden vstopi
v sprejemna vodna telesa, kot so odtoki, reke in pristanišča. </p>
<p>Zadnji trije projekti so usmerjeni v področje <b>ravnanja z odpadki</b>.
Dva obravnavata čiščenje blata iz keramične in marmorne
industrije.</p>
<p>Tretji je usmerjen v podrobno izvajanje in razširitev uporabnosti
rezultatov prejšnjega projekta, izvedenega v okviru programa LIFE-Okolje,
ki je obravnaval recikliranje odplak iz oljarn. </p>
<p><b>Luksemburg – 1 projekt</b></p>
<p>Projekt bo vpeljal nov sistem sušenja za lesene plošče, ki bo
bistveno zmanjšal emisije hlapnih organskih spojin, CO<sub>2</sub> in
ogljikovega monoksida med njihovo proizvodnjo in uporabo.</p>
<p><b>Nizozemska – 7 projektov</b></p>
<p>Trije nizozemski projekti se ukvarjajo z <b>ravnanjem z odpadki</b>. Prvi
projekt bo preskušal tehnologijo za poparjenje z zaprto zanko, ki je okolju
bolj prijazno od poparjenja z vročo vodo, tehnike, ki se pogosto uporablja
pri proizvodnji krompirjevih proizvodov. </p>
<p>V okviru drugega projekta bo potekala pretvorba pepela, ki nastane pri iz
izgorevanju odpadkov, v visoko kakovostno surovino, ki jo bo moč takoj dati
v promet na trg v proizvodnji betona in opek iz kalcijevega silikata ter v
metalurški industriji.</p>
<p>Tretji projekt bo predstavil izvedljivost recikliranja starih strešnih
lepenk iz bitumena. </p>
<p>Četrti projekt se nanaša na <b>trajnostni razvoj mest, </b>njegov
cilj pa je zmanjšati stopnjo hrupa in z njim povezanih neprijetnosti za
najmanj 25 % okrog pristaniških industrijskih območjih s sistemom za
kartiranje in obvladovanje hrupa ter z ustreznim priročnikom dobrih
ravnanj, v skladu z Direktivo o
hrupu<sup><b><a name="fnB5" href="#fn5">[5]</a></b></sup>.</p>
<p>Peti projekt je usmerjen v <b>zmanjševanje okoljskih vplivov
</b>električnih visokonapetostnih daljnovodov. V okviru projekta bo
vzpostavljena nova vrsta električnega visokonapetostnega daljnovoda z
zmanjšanim magnetnim poljem. </p>
<p>Šesti projekt se nanaša na zmanjševanje <b>emisij toplogrednih
plinov</b>, in sicer v tem primeru </p>
<p>fluoriranih ogljikovodikov (HFC) iz hladilnikov, z uporabo sistema hlajenja,
zasnovanega na CO<sub>2</sub>. </p>
<p>Zadnji projekt se ukvarja s trajnostnim <b>gospodarjenjem z vodami</b>,
zlasti v sektorju sadjarstva in vrtnarstva, s ciljem občutno zmanjšati
potrebo po uporabi pesticidov na rastlinah na podlagi sistema spremljanja
posevkov.</p>
<p><b>Portugalska – 2 projekta</b><br>Oba projekta se nanašata na
<b>ravnanje z odpadki</b>. <br>Prvi je usmerjen v zmanjšanje stopnje
recikliranja mešane plastike, gume in kartonske embalaže za napitke, s
ciljem oblikovati nove izdelke za uporabo na cestah.</p>
<p>V okviru drugega bo dosežena ponovna uporaba olj za cvrtje za
proizvodnjo biodizelskega goriva za občinski vozni park mesta Oeiras. </p>
<p><b>Romunija – 1 projekt</b></p>
<p>Projekt za <b>upravljanje kakovosti zraka,</b> ki bo izveden v Romuniji, bo
identificiral vire onesnaževanja zraka okrog Bukarešte in oblastem in
javnosti zagotovil podatke o stopnji onesnaženosti zraka. </p>
<p><b>Španija – 16 projektov</b><br>Trije španski projekti so
usmerjeni v <b>gospodarjenje z vodami</b>. <br>Prvi bo opredelil model
celovitega upravljanja za ravnanje s tekočimi odpadki, ki nastanejo pri
površinski obdelavi plošč.</p>
<p>V okviru drugega projekta bodo razvite kombinirane tehnike namakanja in
gnojenja, s ciljem zmanjšati onesnaženje tal in podtalne vode ter
izboljšati produktivnost.</p>
<p>Tretji projekt bo predstavil uporabo avtomatiziranega sistema namakanja v
namakalni skupnosti „El Vicario“ (Guadiana).</p>
<p>Trije projekti se nanašajo na <b>trajnostni razvoj in načrtovanje
rabe zemljišč</b>. Prvi je usmerjen v spodbujanje trajnostne
mobilnosti na šestih industrijskih posestih z vzpostavitvijo upravljavskih
mehanizmov in spodbujanjem javnega prevoza, kolesarjenja in skupne uporabe
avtomobilov.</p>
<p>Drugi projekt se ukvarja z varstvom tal v sredozemskih območjih z visoko
stopnjo erozije. Prikazal bo prednosti gojenja novih sort mandljevcev, ki lahko
rastejo v ostrih razmerah.</p>
<p>Cilj tretjega projekta je opredeliti trajnostni sistem upravljanja gorskega
vinogradništva, z namenom zmanjšati okoljske vplive te dejavnosti na
pokrajino, tla in vodne vire.</p>
<p>Štirje projekti se ukvarjajo s <b>čistimi tehnologijami</b>. S
prvim bodo zmanjšani okoljski vplivi obratov za predelavo hrane med
dejavnostmi čiščenja, za katere se običajno porabijo velike
količine vode in ki proizvajajo visoko onesnaženo vodo, in sicer z
uporabo ozona namesto tradicionalnih kemičnih razkuževalnih
sredstev.</p>
<p>Drugi projekt bo predstavil dolgoročno tehnično, gospodarsko in
okoljsko izvedljivost energetske predelave bioplina iz odlagališč z
uporabo mikroturbin in biološkega odstranjevanja vodikovega sulfida in
siloksanov.</p>
<p>Med izvedbo tretjega projekta bo vzpostavljen pilotski obrat za
zmanjševanje sproščanja hlapnih organskih spojin (HOS) v zrak.
Sistem, namenjen tovarnam, ki uporabljajo topila za površinsko obdelavo, bo
omogočal zmanjšanje stopnje HOS, sproščenih v zrak, na eno
petino mejne vrednosti, določene v Direktivi o
HOS<sup><b><a name="fnB6" href="#fn6">[6]</a></b></sup>.</p>
<p>Četrti projekt bo pokazal, da se lahko energija iz sončnih celic
učinkovito shrani v obliki vodika za poznejšo uporabo v motorjih z
gorivnimi celicami, in sicer za razsvetljavo ali hlajenje. </p>
<p>Šest projektov se ukvarja z <b>ravnanjem z odpadki</b>. Prvi bo
zmanjšal okoljske vplive gnoja, ki ga proizvajajo prašičje farme
v regiji Los Serranos, v občini Valencia. Za razgradnjo odpadkov in njihovo
pretvorbo v organsko gnojilo bodo uporabljene žuželke.</p>
<p>Cilj drugega projekta je zmanjšati količino odpadkov iz tekstilne
industrije z vzpostavitvijo skupnega postopka za ravnanje z odpadki.</p>
<p>V okviru tretjega projekta bo oblikovan pilotski obrat v mestu Baena
(Andaluzija) za pretvorbo tekočih odpadkov, ki nastanejo pri proizvodnji
oljčnega olja, v proizvode z dodano vrednostjo. </p>
<p>Četrti projekt bo zmanjšal okoljske vplive blata, ki ga proizvajajo
naprave za čiščenje odplak, s primernimi tehnikami upravljanja in
recikliranja.</p>
<p>Namen petega projekta je v čim večji meri zmanjšati negativne
okoljske vplive odpadkov, ki nastanejo v ribiški industriji, s
priporočanjem učinkovitih in celovitih upravljavskih in obdelovalnih
praks za reciklažo in zmanjševanje odpadkov, ki jih proizvaja ta
sektor.</p>
<p>Zadnji projekt bo predstavil tehnično in gospodarsko izvedljivost novega
visoko zmogljivega postopka za izločanje kovinskih zlitin z visoko stopnjo
čistosti (&gt;90 %). Postopek se uporablja za izločanje železa,
aluminija in težkih kovin iz izrabljenih vozil in bo omogočil ponovno
uporabo kovin, ki se lahko nato uporabijo v novih motorjih v avtomobilskem
sektorju.</p>
<p><b>Švedska – 2 projekta</b></p>
<p>Cilj obeh projektov je zmanjšati <b>vplive gospodarskih dejavnosti na
okolje</b>.<b> </b>Prvi projekt bo predstavil inovativno reaktorsko tehnologijo
s stalnim pretokom, zasnovano na ART&reg; (<i>Advanced Reactor Technology</i>
– napredni reaktorski tehnologiji) za uporabo v trajnostni proizvodnji v
sektorju kemikalij. </p>
<p>V okviru drugega projekta bodo zmanjšane emisije toplogrednih plinov s
preskušanjem in prikazom uporabe težkih tovornih vozil, ki jih poganja
dimetil eter (DME). Proizvodnja goriva DME je skoraj brez CO<sub>2</sub> in je
zato obetavna alternativa gorivom, pridobljenim iz nafte.</p>
<p><b>Združeno kraljestvo – 10 projektov</b></p>
<p>Štirje projekti obravnavajo <b>ravnanje z odpadki</b>. Cilj prvega
projekta je predstaviti uporabo napredne ultra visokotlačne vodne
tehnologije za predelavo materiala iz rabljenih pnevmatik.</p>
<p>Drugi projekt bo predstavil inovativne tehnologije za recikliranje tokov
odpadnega stekla, ki so trenutno neprimerni za večino postopkov proizvodnje
stekla, zaradi česar končajo na odlagališčih.</p>
<p>Projekt preprečevanja odpadkov bo pokazal, da je tehnika, znana kot
encimska hidroliza, varen in okolju prijazen način čiščenja
odplak za ponovno uporabo.</p>
<p>Cilj četrtega projekta je zmanjšati odlaganje nesterilnih
kliničnih odpadkov na odlagališčih in spodbujati njihovo uporabo
kot surovine za reciklirane proizvode.</p>
<p>Cilj dveh projektov je zmanjšati <b>vplive gospodarskih dejavnosti na
okolje</b>. Prvi bo predstavil učinkovitost recikliranja vode z uporabo
novega reaktorja za aerobno razgradnjo odpadne vode. </p>
<p>Cilji drugega projekta so ponovna uporaba neizkoriščenih objektov
za gojenje posevkov za energijo iz biomase, prenova poškodovanega
zemljišča in proizvodnja toplote in energije iz virov obnovljive
energije.</p>
<p>Dva projekta se nanašata na <b>gospodarjenje z vodami</b>. Prvi bo
predstavil novo predelovalno tehnologijo, na podlagi katere se formaldehid, ki
se uporablja v proizvodnji lepil, lesenih proizvodov, konzervansov itd.
pretvarja v nestrupene sladkorje. Cilj je 100 % zmanjšanje formaldehida v
iztoku na ustju Severn v Združenem kraljestvu.</p>
<p>Drugi se ukvarja s sanacijo onesnaženosti površinskih voda z
nitrati iz kmetijstva z doseganjem stroškovno učinkovitega
zmanjšanja onesnaženosti z nitrati za najmanj 85 %.</p>
<p>Cilj enega projekta je razviti in upravljati kakovostna <b>urbana okolja</b>
za uporabnike rečnih koridorjev in za interesne skupine.</p>
<p>Zadnji projekt se nanaša na <b>vplive proizvodov in storitev na
okolje,</b> njegov cilj pa je potencialno združevanje rastlinjakov z
drugimi stavbami, npr. poslovnimi stavbami. Predstavil bo prednosti oblikovanja,
izgradnje in upravljanja okoljsko trajnostnih rastlinjakov in sistemov stavb,
kakor tudi potenciale za zmanjševanje okoljskih vplivov hortikulturne
proizvodnje, ki poteka v njih.</p>
<hr><p><sup><b><a name="fn1" href="#fnB1">[1]</a></b></sup> Direktiva 2000/60/ES
Evropskega Parlamenta in Sveta z dne 23. oktobra 2000<br> o določitvi
okvira za ukrepe Skupnosti na področju vodne
politike<br><sup><b><a name="fn2" href="#fnB2">[2]</a></b></sup><b>
</b>Direktiva 2002/96/ES Evropskega parlamenta in Sveta z dne 27 januarja 2003 o
odpadni električni in elektronski opremi</p>
<p><sup><b><a name="fn3" href="#fnB3">[3]</a></b></sup> Direktiva 2002/95/ES
Evropskega parlamenta in Sveta z dne 27. januarja 2003 o omejevanju uporabe
nekaterih nevarnih snovi v električni in elektronski opremi</p>
<p><sup><b><a name="fn4" href="#fnB4">[4]</a></b></sup> Direktiva 2000/53/ES
Evropskega Parlamenta in Sveta z dne 18. septembra 2000 o izrabljenih vozilih
<br><sup><b><a name="fn5" href="#fnB5">[5]</a></b></sup> Direktiva 2002/49/ES
Evropskega Parlamenta In Sveta z dne 25. junija 2002 o ocenjevanju in
upravljanju okoljskega hrupa </p>
<p><sup><b><a name="fn6" href="#fnB6">[6]</a></b></sup> Direktiva Sveta
1999/13/ES z dne 11. marca 1999 o omejevanju emisij hlapnih organskih spojin
zaradi uporabe organskih topil v nekaterih dejavnostih in obratih</p>


