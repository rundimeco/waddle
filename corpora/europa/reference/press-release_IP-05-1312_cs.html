<h1>
<a name="Heading4"></a><b>Evropská komise povoluje
České republice poskytnout podporu ve výši 74 milionů
EUR uhelnému průmyslu</b></h1>
<p><b><i>Evropská komise dnes rozhodla, že nevznese
žádné námitky vůči státní podpoře
ve výši 74 milionů EUR, kterou Česká republika navrhuje
poskytnout svému uhelnému průmyslu. Podpora je
slučitelná s řádným fungováním
společného trhu. Finanční prostředky jsou určeny
výhradně na pokrytí závazků vzniklých
v minulosti, které vyvstávají v souvislosti
s uzavíráním uhelných dolů. Český
uhelný průmysl nedostává žádné dotace na
současnou těžbu uhlí. Komise dnes rovněž rozhodla,
že financování veřejného subjektu PKÚ
(Palivový kombinát Ústí) ze státních
prostředků nepředstavuje státní podporu, neboť
PKÚ neprovádí hospodářskou činnost.</i></b></p>
<p>Platba přináší důlní společnosti
hospodářskou výhodu. Komise však dospěla
k závěru, že navrhovaná podpora respektuje
nařízení Rady o státní podpoře uhelnému
průmyslu<sup><b><a name="fnB1" href="#fn1">[1]</a></b></sup>, neboť
pokrývá náklady na závazky důlní společnosti,
které vznikly v minulosti, a je tedy slučitelná
s řádným fungováním společného trhu.</p>
<p><b>Situace uhelného průmyslu v České
republice</b></p>
<p>Uhlí se dnes v České republice využívá ve
dvou hlavních průmyslových odvětvích:
v hutnictví a ve výrobě elektřiny. Uhlí má
významnou úlohu ve vládní energetické politice,
která se v současné době soustřeďuje na
využívání domácích energetických zdrojů
a na legislativní podporu soukromých investic. Odhaduje se, že do
roku 2030 bude uhlí představovat přibližně 25 % ve
skladbě zdrojů energie. V České republice působí
sedm důlních společností, které celkem
zaměstnávají téměř 50 000 osob, což
představuje více než 50 % z celkového počtu osob
zaměstnaných v odvětví energetiky. Významný pokles
domácí těžby uhlí, který nastal v posledním
desetiletí, vyústil v uzavření řady dolů.</p>
<hr><p><sup><b><a name="fn1" href="#fnB1">[1]</a></b></sup> 	Nařízení
Rady (ES) č. 1407/2002 ze dne 23. července 2002 o státní
podpoře uhelnému průmyslu, Úř. věst. L 205,
2.8.2002, s. 1.</p>


