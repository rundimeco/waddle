<h1>
<a name="Heading4"></a><b>EL nõuab USA Boeingu-subsiidiumide
arutamist WTO raames</b></h1>
<p><b><i>EL esitas täna nõude konsultatsioonideks Ameerika
Ühendriikidega Maailma Kaubandusorganisatsiooni (WTO) raames seoses Boeingu
väidetava subsideerimisega. EL-i arvates rikuvad kõnealused
subsiidiumid tõsiselt WTO subsiidiumide ja tasakaalustusmeetmete lepingut.
USA nõudis [samal päeval veidi varem] EL-ilt
läbirääkimiste alustamist seoses Airbusi toetusega. EL-i
kaubandusvolinik Pascal Lamy märkis: “USA WTO raames astutud samm,
mis puudutab Euroopa toetust Airbusile, on ilmselgelt katse pöörata
tähelepanu kõrvale Boeingu omasüüliselt allakäigult.
See näitab ka seda, et USA ei ole kunagi kavatsenudki tõsiselt kaaluda
uusi läbirääkimisi 1992. aasta EL-i ja USA vahelise kahepoolse
lepingu osas, mida USA on pidevalt rikkunud. Kui see on tee, mille USA on
valinud, siis me võtame selle väljakutse vastu - ka sellepärast,
et on tõesti viimane aeg teha lõpp USA tohututele ebaseaduslikele
subsiidiumidele, mida ta Boeingule, eriti Boeingu uuele 7E7 programmile eraldab,
ja mis kahjustavad Airbusi.  Siiski on kahju, et USA on langetanud otsuse asuda
protsessima, mis võib destabiliseerida kaubandust ja investeeringuid,
sealhulgas ka Boeingu 7E7 projekti.  Lennundusvaldkonna töötajad
võivad olla kindlad, et Euroopa Komisjon kaitseb nende huve.“   
</i></b></p>
<p>USA valitsus on aastaid subsideerinud Boeingut peamiselt uurimis- ja
arendustegevuse kulusid NASA, kaitseministeeriumi, kaubandusministeeriumi ja
muude valitsusasutuste kaudu kinni makstes.  Alates 1992. aastast on Boeing
saanud subsiidiumina ligikaudu 23 miljardit USA dollarit. Lisaks sellele eraldab
USA valitsus jätkuvalt Boeingule umbes 200 miljonit dollarit aastas
eksporditoetusena vastavalt välismüügitulu vabastuse seadusele
(Extraterritorial Income Exclusion Act, asendab
välismüügikorporatsioonide seadusi), kuigi WTO otsuse kohaselt on
sellised subsiidiumid ebaseaduslikud. </p>
<p>Viimane ja kõige jämedam rikkumine seisneb ligikaudu 3,2 miljardi
USA dollari suuruses subsiidiumis, sealhulgas maksusoodustustes ja erandites
ning infrastruktuuritoetuses Boeingu 7E7 ehk “Dreamlineri”
arendamiseks ja tootmiseks. Euroopa Komisjoni aastatega kogutud tõendid
näitavad selgelt, et mainitud subsiidiumid rikuvad WTO subsiidiumide ja
tasakaalustusmeetmete lepingut.</p>
<p>Lisaks rikuvad need 1992. aasta EL-i ja USA vahelist lepingut suurte
tsiviillennukite osas, mis määratleb üksikasjalikult
valitsusepoolse toetuse vormid ja taseme, mida USA ja EL võivad Boeingule
ja Airbusile osutada. </p>
<p>Komisjoni korduvatest üleskutsetest hoolimata on USA keeldunud enam kui
kahe aasta jooksul osalemast kahepoolsetel konsultatsioonidel, mida näeb
ette 1992. aasta leping. </p>
<p>Sellele vaatamata soostus komisjon USA vaid mõne nädala eest
esitatud soovile vastu tulles arutama küsimust 1992. aasta lepingu
võimaliku muutmise osas tingimusel, et see hõlmab kõiki
subsiidiumivorme, sealhulgas neid, mida kasutab USA, ja et USA viib kõik
Boeingu 7E7 projektile osutatavad subsiidiumid vastavusse 1992. aasta lepingu
nõuetega.  </p>
<p>Ja lõpuks, just kõnealuste arutelude ajal – viimane
konstruktiivne kohtumine toimus 16. septembril –, esitas USA nõude
alustada WTO raames konsultatsioone seoses Euroopa toetusega Airbusile.  See
lubab oletada, et USA ei võtnud soovi 1992. aasta leping üle vaadata
sugugi tõsiselt.    </p>
<p><b>Maailma Kaubandusorganisatsiooni (WTO) konsultatsioonid ja vaidluste
lahendamise menetlus</b></p>
<p>WTO vaidluste lahendamise menetluse esimene järk on kaebuse esitanud
liikme konsultatsioonitaotlus. Kostjal on 10 päeva aega taotlusele vastata
ning konsultatsioone tuleb alustada hiljemalt 30 päeva jooksul (kui
osapooled ei lepi kokku teisiti). Konsultatsioonide eesmärk on
mõlemaid pooli rahuldava lahenduse leidmine.</p>
<p>Kui konsultatsioonide käigus ei õnnestu vaidlusele lahendust leida
60 päeva jooksul alates konsultatsioonitaotluse saamisest, võib
kaebuse esitanud pool taotleda, et vaidluste lahendamise organ (Dispute
Settlement Body, DSB) moodustaks vaekogu (kaebuse esitanud pool võib
taotleda vaekogu moodustamist ka eelneva 60-päevase perioodi jooksul, kui
osapooled leiavad, et konsultatsioonide käigus ei õnnestu vaidlust
lahendada).</p>
<p>Alates vaekogu liikmete nimetamisest on kaebuse esitanud poolel tavaliselt
3-6 nädalat aega esitada esimene kirjalik esildis. Poolel, kelle vastu on
esitatud kaebus, on omakorda vastamiseks aega 2-3 nädalat.  Järgnevad
kaks suulist ärakuulamist ja teine kirjalik esildis. Keskmiselt kestab
menetlus vaekogus 12 kuud.  Sellele võib järgneda
apellatsioonimenetlus, mis ei tohiks kesta kauem kui 90 päeva. </p>
<p>Lisateave:</p>
<p><a
href="http://ec.europa.eu/trade/issues/sectoral/industry/aircraft/index_en.htm">http://ec.europa.eu/trade/issues/sectoral/industry/aircraft/index_en.htm</a>
</p>
<p><a
href="http://ec.europa.eu/trade/issues/respectrules/dispute/index_en.htm">http://ec.europa.eu/trade/issues/respectrules/dispute/index_en.htm</a>
</p>

