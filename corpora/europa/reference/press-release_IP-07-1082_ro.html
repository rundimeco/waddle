<h1>
<a name="Heading4"></a><b>Comisarul Danuta Hübner se
aşteaptă ca investiţiile UE să stimuleze creşterea,
productivitatea şi ocuparea forţei de muncă în
România</b></h1>
<h2>
<a name="Heading7"></a><b><i>Comisarul european pentru politica regională
Danuta Hübner vizitează regiunea Bucureşti şi oraşul
Sibiu, în partea centrală a României, în perioada 12-13
iulie.</i></b><b><i> Alături de primul-ministru Călin Popescu
Tăriceanu, aceasta semnează în mod oficial Cadrul Strategic
Naţional de Referinţă (CSNR) al României, adoptat de Comisie
la 25 iunie. Acest document prezintă modalităţile prin care
România va investi 19 miliarde de euro alocaţi în cadrul
politicii de coeziune pentru perioada 2007-2013. De asemenea, cinci programe
operaţionale destinate punerii în aplicare a priorităţilor
generale ale CSNR au fost adoptate săptămâna aceasta. Comisia se
aşteaptă ca aceste investiţii să aibă un impact
important asupra ameliorării competitivităţii şi
dezvoltării regiunilor din România, îmbunătăţind
în acelaşi timp calitatea vieţii cetăţenilor
ţării. </i></b></h2>
<p>Comisarul Hübner a declarat: <i>„Programele asupra cărora s-a
ajuns la un acord oferă României posibilitatea de a progresa pe drumul
către participarea la economia europeană şi cea globală.
Însă acestea sunt doar planuri. Aştept cu nerăbdare să
văd că românii îşi mobilizează capacitatea pentru
a profita de această oportunitate atât la nivel naţional,
cât şi la nivel regional."</i></p>
<p>Comisarul participă la reuniuni cu primul-ministru Călin Popescu
Tăriceanu şi preşedintele Traian Băsescu şi în
cursul vizitei sale va avea întrevederi cu ministrul economiei şi
finanţelor, d-l Varujan Vosganian, ministrul transporturilor, d-l Ludovic
Orban, ministrul mediului şi al dezvoltării durabile, d-l Attila
Korodi, ministrul dezvoltării, lucrărilor publice şi
locuinţelor, d-l Laszlo Borbely, ministrul internelor şi reformei
administrative, d-l Cristian David şi ministrul muncii, familiei şi
egalităţii de şanse, d-l Paul Păcuraru. </p>
<p>În cadrul <b>conferinţelor din Bucureşti şi Sibiu</b>,
comisarul se va adresa reprezentanţilor autorităţilor
naţionale şi regionale.  Domnia sa va sublinia necesitatea unei
administraţii eficiente şi transparente pentru a asigura succesul
politicii de coeziune în România. De asemenea, domnia sa va saluta
angajamentul luat de România de a include parteneri din mediul academic,
cel de afaceri, sindicate şi organizaţii non-guvernamentale, precum
şi politicieni la nivel local în procesul de punere în aplicare a
strategiilor de dezvoltare regională.</p>
<p>La Sibiu, Danuta Hübner <b>are în program vizitarea</b> unei
staţii de tratare a apei potabile, a cărei reabilitare în valoare
de 25,6 milioane de euro s-a efectuat în cadrul programului ISPA (de
preaderare) al Uniunii Europene. De asemenea, domnia sa va asista la deschiderea
unui nou birou regional JASPERS (Asistenţă comună pentru
susţinerea proiectelor în regiunile europene) în Bucureşti
la data de 8 iunie. Prin JASPERS, experţi, inclusiv ingineri,
economişti şi specialişti în domeniul financiar vor fi
disponibili pentru a oferi consiliere în vederea
îmbunătăţirii proiectelor finanţate în
România.  </p>
<p><b>Notă editorială</b></p>
<p>România, cu o populaţie de aproape 22 de milioane de locuitori, are
PIB-ul mediu pe cap de locuitor de aproximativ 34% din media la nivelul UE,
luând în considerare diferenţele în puterea de
cumpărare.</p>
<p>Sibiu este unul dintre cele mai vechi şi mai cosmopolite oraşe din
România, fiind ales Capitala europeană a culturii în anul 2007.
În regiunea centrală a României se află câteva
întreprinderi mici şi mijlocii active, însă, ca şi
în cea mai mare parte a ţării, şi aici există
concentrări de uzine abandonate şi legături de transport
deficitare.  </p>
<p>Din cele 19 miliarde de euro de care va dispune România pentru perioada
2007-2013, aproximativ 60% se vor investi în efortul de a aduce
infrastructura de bază la standardele europene: şosele, căi
ferate, structuri de mediu şi infrastructură socială şi
publică. O cincime se va investi în forţa de muncă a
României pentru dezvoltarea competenţelor şi a eficienţei
acesteia, 15% în creşterea competitivităţii economice pe
termen lung, iar 5% în consolidarea capacităţii administrative
eficiente.  (Pentru informaţii suplimentare, a se vedea IP/07/946).</p>
<p>Priorităţile generale ale CSNR al României vor fi puse în
aplicare cu ajutorul a şapte programe operaţionale.  Cele cinci
programe asupra cărora s-a ajuns la un acord săptămâna
aceasta sunt: programul operaţional regional, precum şi cele dedicate
competitivităţii economice, transportului, mediului şi
asistenţei tehnice.  Alte două programe sunt în curs de
pregătire: cel dedicat dezvoltării resurselor umane şi cel
dedicat dezvoltării capacităţii administrative.</p>
<p>Instrumentul pentru politici structurale de preaderare (ISPA) a pus la
dispoziţia României peste 2 042 milioane de euro pentru proiecte
referitoare la mediu, transport şi asistenţă tehnică.</p>
<p>JASPERS este un parteneriat între Comisie, Banca Europeană de
Investiţii şi Banca Europeană pentru Reconstrucţie şi
Dezvoltare. Obiectivul acestuia este de a îmbunătăţi
pregătirea proiectelor importante care urmează să fie
cofinanţate de Fondul de Coeziune şi de Fondul European pentru
Dezvoltare Regională (FEDR), în special în noile state membre,
pentru perioada 2007-2013. De asemenea, JASPERS are un birou în
Varşovia şi este programată deschiderea unui al treilea birou
în Viena.<br>Informaţii suplimentare despre politica regională
europeană sunt disponibile la adresa:</p>
<p><a href="http://ec.europa.eu/regional_policy/index_en.htm"
title="http://ec.europa.eu/regional_policy/index_en.htm">http://ec.europa.eu/regional_policy/index_en.htm</a>
</p>

