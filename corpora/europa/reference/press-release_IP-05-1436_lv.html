<h1>
<a name="Heading4"></a><b>Komisijas rudens ekonomikas prognoze
2005.-2007. gadam - palielinās izaugsme</b></h1>
<p><b><i>Paredzams, ka Eiropas Savienībā saimnieciskās
darbības pieaugums būs 1,5% 2005. gadā, 2006. gadā
sasniedzot iespējamo rādītāju 2,1% apmērā, un
turpinās palielināties līdz 2,4% 2007. gadā.
Atbilstošie rādītāji eiro zonā ir attiecīgi 1,3%,
1,9% un 2,1%. Galveno impulsu rada vietējais pieprasījums, jo
īpaši privātie ieguldījumi, ko veicina ekonomiskās
situācijas novērtējums, kas ir uzlabojies kopš
2005. gada vidus. ES paredz izveidot sešus miljonus jaunu darbvietu
trīs gadu laikposmā, palīdzot samazināt bezdarbu no
augstākā rādītāja 9,0% apmērā
2004. gadā līdz 8,7% 2005. gadā un 8,1%
2007. gadā. Sakarā ar naftas cenu pieaugumu šogad būs
vērojams neliels inflācijas pieaugums ES līdz 2,3%, bet
2007. gadā tā sasniegs 1,9% atzīmi.</i></b></p>
<p>„Pēc vilšanās gada pirmajā pusē eiro zonas
valstīs un pārējā ES ir labas izredzes lietderīgi
izmantot globālās perspektīvas, kas joprojām ir
pozitīvas. Paredzams, ka ekonomiskās uzticamības
atgūšana un pastāvīgā bezdarba
samazināšanās veicinās patēriņu un sekmēs
ieguldījumus, ko veicina labvēlīgi finansiālie
apstākļi un augsta uzņēmumu peļņa. Izaugsmes
rādītājs 0,6% trešajā ceturksnī ir vēl viens
apliecinājums šai tendencei,” sacīja Hoakins Almunja
(Joaquín Almunia), ekonomikas un finanšu lietu komisārs.</p>
<p>Paredzams, ka ekonomiskā izaugsme ES 2005. gadā būs 1,5%,
salīdzinot ar 2,4% pagājušajā gadā; tad šis
rādītājs atkal pieaugs līdz 2,1% 2006. gadā un
2,4% 2007. gadā. Prognozes laikposmam no 2005. līdz
2007. gadam eiro zonā ir 1,3%, 1,9% un 2,1%.</p>
<p><b>Palielinās ieguldījumi</b></p>
<p>Tas izskaidrojams ar ekonomiskās uzticamības atjaunošanos
2005. gada otrajā pusē, kas pārtrauca 2004. gada
ceturtajā ceturksnī sākušos neveiksmīgo periodu, ko
izraisīja iespaidīgās naftas cenas, globālās izaugsmes
palēnināšanās un nelielais vietējais pieprasījums
Eiropā. Paredzams, ka ieguldījumu pieaugums kopumā
palielināsies, pārsniedzot 3% 2006. un 2007. gadā. 
Ieguldījumu pieaugums ir jo īpaši skaidrojams ar ekonomiskās
uzticamības atjaunošanos, uzņēmumu bilanču
pastāvīgo uzlabošanos un arvien pieaugošo
nepieciešamību pēc kompensācijas ieguldījumiem.</p>
<p>Globālās perspektīvas galvenie faktori galvenokārt ir
atbilstošs makroekonomikas politiku komplekss, labvēlīgi
finansiālie nosacījumi, peļņas normu
palielināšana, zemāks nominālais efektīvais maiņas
kurss un stabilas globālās ekonomiskās vides
saglabāšana.</p>
<p><b>Bezdarbs pastāvīgi samazinās</b></p>
<p>Paredzams, ka pēc pieauguma iepriekšējos trīs gados
līdz 9,0% ES un 8,9% eiro zonā līdz 2007. gadam bezdarba
līmenis abās jomās samazināsies gandrīz par vienu
punktu - attiecīgi līdz 8,1%. Kopumā paredzams, ka ES izveidos
sešus miljonus jaunu darbvietu laikposmā no 2005. līdz
2007. gadam, no kurām 4,5 miljoni būs eiro zonā, tostarp 1,4
miljoni 2005. gadā. Paredzams, ka uzlabojumi darba tirgus
apstākļos stiprinās patērētāju uzticību,
tādējādi sekmējot privātā patēriņa
pakāpenisku uzlabošanos. </p>
<p>Saistībā ar naftas cenu pieaugumu paredzams, ka inflācija gan
ES, gan eiro zonā šogad vidēji būs 2,3%, bet
samazināsies līdz 2,2% 2006. gadā (gan ES, gan eiro
zonā). Vēl svarīgāk ir tas, ka pamatinflācija
(neņemot vērā enerģijas un pārtikas jēlproduktu
cenas) saglabājas zema un līdz šim neliecina, ka naftas cenu
pieaugums radītu sekundāru ietekmi.</p>
<p>Saimnieciskās darbības tempu samazināšanās
šā gada sākumā tomēr ir ietekmējusi valsts
finanses 2005. gadā. Pamatojoties uz aplēsēm,
vispārīgais valsts budžeta deficīts IKP daļas
izteiksmē palielināsies par procenta divām desmitdaļām
līdz 2,9% eiro zonā un par vienu desmitdaļu līdz 2,7% ES
kopumā; bet 2006. un 2007. gadā būs tikai nelieli
uzlabojumi. Starp valstīm joprojām pastāv ievērojamas
atšķirības - 12 dalībvalstīs 2005. gadā ir
(vai ir paredzams) pārmērīgs budžeta
deficīts<sup><b><a name="fnB1" href="#fn1">[1]</a></b></sup>; no
minētajām valstīm piecas ir eiro zonas valstis. No otras puses,
sešās valstīs budžets ir līdzsvarots vai ir
pārpalikums. </p>
<p><b>Globālās perspektīvas ir pozitīvas, bet riski
joprojām pastāv</b></p>
<p>Izaugsmes procesa atsākšanu ES veicina globālās
perspektīvas, kas joprojām ir pozitīvas. Paredzams, ka izaugsme
pasaulē šogad un nākamgad sasniegs 4,3% un mazliet
samazināsies 2007. gadā. Attiecībā uz 2004. gadu
šis rādītājs bija 5% - straujākais temps kopš
septiņdesmito gadu sākuma. Izaugsmes rādītāji
Āzijā saglabāsies aptuveni 7% līdz 7,2% apmērā,
pārsniedzot paredzēto robežu. Tas neattiecas uz Japānu (2,5%
šajā gadā un 2,2% 2006. gadā).</p>
<p>To pašu var sacīt par tirdzniecību pasaulē, kas pēc
mazāk veiksmīga starta atkal ir palielinājusies, un
attiecīgajā laikposmā būs vērojams pieaugums par
aptuveni 7%.</p>
<p>Eiropas ekonomiskās perspektīvas vairāk apdraud
ārējie riski; tās iekšienē tie šķiet
līdzsvarotāki.</p>
<p>Pasaules nevienlīdzības līdzsvarošana un/vai ASV
patērētāju uzvedības pielāgošana ir viens no
galvenajiem negatīvajiem riskiem, ņemot vērā, ka nav
iespējams izslēgt turpmāku naftas cenu pieaugumu.  Raugoties uz
pozitīvajiem aspektiem, naftas eksportētājas valstis varētu
tērēt lielāku daļu no naftas tirdzniecības papildu
ienākumiem, kas veicinātu ES eksportu. </p>
<p>Attiecībā uz iekšējo tirgu kā pozitīvs
apstāklis jāmin tas, ka varētu ievērojami pieaugt
privātais patēriņš, atklājot slēpto
pieprasījumu, kad uzlabosies stāvoklis tirgū un samazināsies
nedrošība, kas saistīta ar turpmākām ieņēmumu
plūsmām (piemēram, sociālās drošības un
pensiju sistēmu noturība). Tomēr augstās naftas cenas,
joprojām zemais patērētāju uzticības līmenis un
zemās izaugsmes prognozes varētu arī kavēt
stāvokļa uzlabošanos.   <br>Komisijas rudens ekonomikas prognozes
pilns teksts ir pieejams šādā tīmekļa vietnē: </p>
<p><a
href="http://ec.europa.eu/economy_finance/publications/european_economy/forecasts_en.htm">http://ec.europa.eu/economy_finance/publications/european_economy/forecasts_en.htm</a>
</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<p>[Graphic in PDF & Word format]</p>
<hr><p><sup><b><a name="fn1" href="#fnB1">[1]</a></b></sup> 	Pārsniedzot
trīs procentu maksimālo robežu, kas noteikta Māstrihtas
līgumā.</p>


