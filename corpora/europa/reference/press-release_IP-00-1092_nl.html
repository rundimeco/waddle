<H3>
<P><B>Commissie verstuurt mededeling van punten van bezwaar i.v.m. kartelafspraken van Belgische en Luxemburgse brouwerijen</B></H3>
<P><I><B>De Europese Commissie heeft vandaag een mededeling van punten van bezwaar gezonden naar Belgische en Luxemburgse brouwerijen in verband met vermeende inbreuken op artikel 81 van het EG-Verdrag; dit artikel 81 bevat een verbod op onderling afgestemde gedragingen van of afspraken tussen ondernemingen die een verstoring van de mededinging tot doel of tot gevolg hebben. Deze mededeling van punten van bezwaar vormt het begin van de inbreukprocedure en bevat de voorlopige beoordeling van de Commissie. De partijen hebben nu het recht hun verdediging te presenteren, zowel schriftelijk als tijdens een hoorzitting. De Commissie stelt ook een onderzoek in naar gelijkaardige vermeende gedragingen van grote brouwerijen in andere lidstaten, met name in Frankrijk, Nederland, Itali</B></I><I><B>ë en Denemarken. Daar verkeert het onderzoek evenwel nog in een beginstadium en kunnen nog geen conclusies worden getrokken met betrekking tot de vraag of er sprake is van een inbreuk.</B></I>
<P>Voor <U>Belgi</U><U>ë</U> is de mededeling van punten van bezwaar gericht aan Interbrew, Alken-Maes (en haar moedermaatschappij op het tijdstip van de vermeende inbreuk, Danone), Haacht en Martens. De brouwerijen Interbrew en Alken-Maes zijn de nummers 1 en 2 op de Belgische markt. De vermeende inbreuken omvatten afspraken over verdeling van de markt, prijsafspraken en uitwisseling van informatie over de Belgische markt, en dit gedurende een periode van 1993 tot zeker 1998. De betrokkenheid van de twee kleinere brouwerijen - Haacht en Martens - bleef beperkt tot vermeende inbreuken in verband met bier van een huismerk (bier dat dus verkocht wordt met de eigen merknaam van supermarkten).
<P>Voor <U>Luxemburg</U> is de mededeling van punten van bezwaar gericht aan de volgende Luxemburgse brouwerijen: Bofferding, Diekirch, Mousel et Clausen, Battin en De Wiltz. Hier bestaat de vermeende inbreuk uit een overeenkomst om het marktaandeel van de partijen in de Luxemburgse horeca te handhaven en om de toegang van buitenlandse brouwerijen te beperken, en dit over een periode van 1985 tot zeker 1998.
<P>De Commissie kreeg kennis van de vermeende gedragingen na onaangekondigde verificaties bij Interbrew, Alken-Maes en de Confederatie der Brouwerijen van België in juli en oktober 1999.
<P>Commissaris Mario Monti, bevoegd voor concurrentiezaken, verklaarde: "In het verleden had de Commissie vooral aandacht voor de exclusiviteitsovereenkomsten tussen brouwerijen en hun verkooppunten, maar dit is de eerste maal dat zij ook optreedt tegen mogelijke horizontale, heimelijke afspraken tussen brouwerijen. Verdeling van de markt en prijsafspraken behoren tot de zwaarste vormen van concurrentieverstoring. In dit verband zullen de brouwerijen op dezelfde manier worden behandeld als andere bedrijfstakken."
