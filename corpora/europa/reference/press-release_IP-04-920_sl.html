<h1>
<a name="Heading4"></a><b>R</b><b>azvoj podeželja: programi
naslednje generacije bodo boljši, obsežnejši,
enostavnejši</b></h1>
<p><b><i>Komisija je sprejela predlog za okrepitev politike razvoja
podeželja EU in za precejšnjo poenostavitev njenega izvajanja. Zaradi
zahtev državljanov, da se pozornost usmeri na okolje, varno hrano in
kakovost, Komisija želi, da politika razvoja podeželja
EU</i></b><sup><i><a name="fnB1" href="#fn1">[1]</a></i></sup><b><i> igra
pomembnejšo vlogo v novi, reformirani skupni kmetijski politiki (SKP). V
skladu s predlogom se bodo sredstva EU povečala, tako da bodo v obdobju
2007-2013 skupna sredstva EU znašala 13,7 milijard EUR letno. Z uvedbo
enotnega finančnega in programskega instrumenta bo novo politiko veliko
enostavneje upravljati in nadzirati. Večje bodo njena skladnost,
preglednost in opaznost. Države članice in regije bodo imele več
svobode pri načinu izvajanja programov.</i></b></p>
<p>Franz Fischler, komisar za kmetijstvo, razvoj podeželja in
ribištvo, je dejal: <i>“En sklad, en program, en nadzor. To je
načelo nove, učinkovitejše in opaznejše politike razvoja
podeželja.”</i></p>
<p>Komisarka Sandra Kalniete je dodala: <i>“To je zelo dobra novica zlasti
za tiste, ki živijo na podeželju novih držav članic. Predlog
vključuje ukrepe, ki obravnavajo posebne potrebe teh območij in ljudi,
ki tam živijo.</i></p>
<p><b>Glavne značilnosti nove politike razvoja podeželja:</b></p>
<ul>
<li>en sam finančni in programski instrument, to je Evropski kmetijski
sklad za razvoj podeželja (EKSRP);</li>
<li>dejanska strategija EU za razvoj podeželja, ki je bolje usmerjena na
prednostne naloge EU;</li>
<li>okrepljen nadzor, ocenjevanje in poročanje; sistem za revizijo
potrditve obračunov se bo razširil na vse dele razvoja
podeželja;</li>
<li>okrepljen pristop od spodaj navzgor; države članice, regije in
lokalne akcijske skupine bodo imele več besede pri prilagajanju programov
lokalnim potrebam.</li></ul><p><b>Trije glavni cilji:</b></p>
<p><b>Težišče 1: Izboljšanje konkurenčnosti kmetijstva
in gozdarstva</b></p>
<p>Primeri:</p>
<ul>
<li>izboljšanje in razvoj infrastrukture, povezane z razvojem in
prilagajanjem kmetijstva in gozdarstva;</li>
<li>podpora kmetom, ki sodelujejo v programih za kakovost hrane;</li>
<li>spodbujanje delovanja mladih kmetov;</li>
<li>podpora delno samooskrbnim kmetom v novih državah članicah, da
postanejo konkurenčni.</li></ul><p>Najmanj 15 % nacionalnih sredstev mora
biti porabljenih za težišče 1. Stopnja sofinanciranja EU
znaša največ 50 % (75 % v konvergenčnih regijah).</p>
<p><b>Težišče 2: Okolje in upravljanje zemljišč</b></p>
<p>Primeri:</p>
<ul>
<li>plačila zaradi naravnih ovir kmetom iz gorskih območij;</li>
<li>plačila v okviru NATURA 2000;</li>
<li>kmetijsko-okoljski ukrepi;</li>
<li>plačila za ukrepe za zaščito
živali;</li></ul><p>Kmetijsko-okoljski ukrepi bodo ostali obvezni.
Upravičenci morajo spoštovati obvezujoče zahteve EU in nacionalne
zahteve za kmetijstvo in gozdarstvo. </p>
<p>Najmanj 25 % nacionalnih sredstev mora biti porabljenih za
težišče 2. Stopnja sofinanciranja EU znaša največ 55 %
(80 % v konvergenčnih regijah).</p>
<p><b>Težišče 3: Izboljšanje kakovosti življenja in
diverzifikacija</b></p>
<p> Primeri:</p>
<ul>
<li>diverzifikacija na nekmetijske dejavnosti;</li>
<li>podpora oblikovanju mikro podjetij;</li>
<li>spodbujanje turizma;</li>
<li>obnova vasi.</li></ul><p>Najmanj 15 % nacionalnih sredstev mora biti
porabljenih za težišče 3. Stopnja sofinanciranja EU znaša
največ 50 % (75 % v konvergenčnih regijah).</p>
<p><b>Nov pristop za LEADER</b></p>
<p>Vsak program mora vsebovati element LEADER, v okviru katerega se izvajajo
lokalne razvojne strategije lokalnih akcijskih skupin. Najmanj 7 % nacionalnih
programskih sredstev je rezerviranih za LEADER. 3 % razpoložljivih sredstev
za obdobje bodo ostali nerazporejeni in se v letih 2012/13 dodelili državam
članicam z najboljšimi rezultati.</p>
<hr><p><sup><b><a name="fn1" href="#fnB1">[1]</a></b></sup> Za ozadje glej <a
href="/rapid/pressReleasesAction.do?reference=MEMO/04/180&format=HTML&aged=0&language=EN&guiLanguage=fr">MEMO/04/180</a></p>


