<h1>
<a name="Heading7"></a><b>Komisarka Wallströmova proslavi
100.000. poizvedbo pri EUROPE DIRECT v letu 2005</b></h1>
<p><b><i>Danes je podpredsednica Evropske komisije Margot Wallström
sporočila, da so pri EUROPE DIRECT, informacijski službi Evropske
komisije za evropske državljane, prejeli že 100.000. poizvedbo v letu
2005 – rekordni dosežek. Poizvedbo je opravila ga. Malgorzata
Jagóra, poljska državljanka, ki je poklicala EUROPE DIRECT z
vprašanjem o uvoznih dajatvah za pohištvo/prostem pretoku blaga. V
začetku tega meseca je Evropska komisija poleg tega začela vseevropsko
oglaševalsko kampanjo na
prostem<sup><a name="fnB1" href="#fn1">[1]</a></sup> za promocijo storitve
EUROPE DIRECT v javnosti.</i></b></p>
<p>Podpredsednica Wallströmova je dejala: »<i>Evropa se mora nujno
povezati s svojimi državljani, da bi zgradila boljše razumevanje
ključne vloge, ki jo ima Evropska unija v življenju evropskih
državljanov. EU ljudje še nikoli niso toliko spraševali, hkrati
pa je še nikoli niso tako potrebovali. Zato je izjemno pomembno, da se
Komisija izziva sporazumevanja s svojimi državljani loti na njim razumljiv
in primeren način</i>.« </p>
<p>Dodala je še: »<i>Služba EUROPE DIRECT, ki evropskim
državljanom pomaga najti odgovore na vprašanja, ki jih utegnejo imeti
o EU, je ena od obstoječih pobud Komisije, ki je dobro usklajena z
Načrtom D, katerega namen je EU približati njenim državljanom z
začetkom dialoga in diskusije o vprašanjih, povezanih z
EU</i>.«</p>
<p><b>Kaj je Europe Direct?</b></p>
<p>Začetek EUROPE DIRECT sega v leto 1998. Storitev je bila v državah
EU-15 na voljo leta 2000. 1. maja 2004 je enotna telefonska številka
<b>00800 6 7 8 9 10 11</b> postala dostopna tudi državljanom EU-10. V letu
2005 je bilo število poizvedb pri službi rekordno visoko. Število
poizvedb je doseglo vrh z 12.000 na mesec v času ustavnih referendumov v
Franciji in na Nizozemskem maja in junija. </p>
<p>Služba je zdaj pozdravila že svojega 100.000. uporabnika in tako
daleč presegla skupno število 80.000, doseženo v letu 2004.  </p>
<p> 100.000. uporabnika, go. Malgorzato Jagóra, so povabili na obisk
kontaktnega centra v Bruslju, kjer se bo srečala s podpredsednico Margot
Wallström. V času svojega obiska centra bo ga. Wallström prav
tako izkoristila priložnost ter se zahvalila 40 tam delujočim
večjezičnim komunikacijskim agentom za njihova prizadevanja za
odgovarjanje na vprašanja državljanov v 20 uradnih jezikih EU in
pohvalila kakovost njihovega dela.</p>
<p>Nedavna raziskava zadovoljstva uporabnikov, ki jo je opravil neodvisni
ocenjevalec, je pokazala, da so uporabniki kot glavno prednost službe
navedli dejstvo, da lahko predložijo poizvedbe o številnih temah EU,
da na njihova vprašanja odgovarjajo hitro in kompetentno ter da je
služba lahko dostopna (»Vaša neposredna povezava z EU«).
Poleg tega so uporabniki visoko ocenili posamezniku prilagojen način
odgovarjanja na njihova vprašanja. Gledano v celoti, je bil telefon izbran
kot prednostni način obračanja na EUROPE DIRECT – zaradi svoje
interaktivnosti in možnosti vzpostavitve človeškega stika, kot
tudi zaradi dejstva, da zagotavlja takojšnje odgovore na nujna
vprašanja. Raziskava je pokazala, da je okrog 95 % odgovorov po elektronski
pošti zagotovljenih v 3 dneh (zahtevnejše poizvedbe obravnava GD za
tisk ali specializirane službe in nanje je odgovorjeno v 10 dneh) ter da
Spletno pomoč EUROPE DIRECT raje uporabljajo tisti, ki si želijo
interaktivnosti in takojšnega odgovora in imajo redni dostop do svetovnega
spleta. </p>
<p><b>Priljubljene teme </b></p>
<p>V letu 2005 se je precejšnje število poizvedb nanašalo na
ustavo EU. ‘Vroča tema’ je bila tudi Uredba o pravicah potnikov
EU, ki med drugim podrobno navaja pravice potnikov do odškodnine v primeru
zamud ali odpovedi letov po Evropi.   Nadalje je služba prejela veliko
število vprašanj v zvezi s prihodnjimi krogi širitve. Klicatelje
je zanimal tako čas morebitnega pristopa Turčije k EU kot tudi
postopki, povezani z njim. V zadnjem času služba, iz držav, kot
sta Nemčija in Francija, prejema poizvedbe o trgovinskem embargu za uvoz iz
Kitajske in o ptičji gripi, kot tudi poizvedbe v zvezi s poročanjem v
medijih o vprašanjih, kot so politike, povezane z zaščito
živali. </p>
<p><b>Profili klicateljev</b></p>
<p>Profil uporabnikov storitve EUROPE DIRECT sega od študentov, ki se
pripravljajo za eseje, in podjetnikov na čelu malih in srednje velikih
podjetij, ki jih zanima, kako do denarne podpore za zagon ali razširitev
svojega podjetja, prek strokovnjakov, ki iščejo nasvete glede direktiv
EU, do upokojencev, ki bi radi izvedeli, kako uživati pokojnino v
državi EU, ki ni njihova. </p>
<p>Dne, ko so pri EUROPE DIRECT prejeli 100.000. poizvedbo v letu 2005, so se na
službo obrnili tudi gospa iz VB, ki je želela sodelovati pri programu
pobratenja mest EU, v Italiji živeča Latvijka, ki je želela
izvedeti več o svojih pravicah kot rezidentka Italije, učiteljica iz
Francije, ki je prosila za informacije o EU, da bi jih uporabila v svojem
razredu, ter moški iz Nemčije, ki je potreboval informacije o selitvi
svoje družine v VB. </p>
<p><b>Splošne informacije</b></p>
<p>Delovni čas službe je od ponedeljka do petka med 9.00 in 18.30 po
srednjeevropskem času. Izven tega časa lahko uporabniki pustijo
sporočilo na sistemu glasovne pošte službe EUROPE DIRECT.
Služba nudi:</p>
<p>•	Enotno <i>brezplačno* telefonsko številko</i> (00 800 6 7 8
9 10 11), ki jo lahko pokličete iz katere koli izmed 25 držav
članic.</p>
<p>•	<i>Navadno telefonsko številko</i> (+32 2 299 96 96), ki jo
lahko pokličete iz katere koli države na svetu (uporabljajo se
običajne cene telefonskih klicev). <br>•	<i>Elektronski naslov</i> na
spletni strani </p>
<p><a
href="http://ec.europa.eu/europedirect/">http://ec.europa.eu/europedirect/</a><br>•	<i>Spletno
pomoč</i> na isti spletni strani </p>
<p><a
href="http://ec.europa.eu/europedirect/">http://ec.europa.eu/europedirect/</a></p>
<hr><p><sup><b><a name="fn1" href="#fnB1">[1]</a></b></sup> Fotografije
oglaševalske kampanje v Belgiji najdete na spletni strani: <a
href="http://ec.europa.eu/avservices/photo/photo_reportage_en.cfm?id=767">http://ec.europa.eu/avservices/photo/photo_reportage_en.cfm?id=767</a></p>


