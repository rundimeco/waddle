<h1>
<a name="Heading4"></a><b>Jauns ziv</b><b>saimniecības fonds
ilgtspējīgas zivsaimniecības atbalstam un
diversifikācijai</b></h1>
<p><b><i>Eiropas Komisija ir piedāvājusi priekšlikumu par Eiropas
Zivsaimniecības fondu (EZF) laika posmam no 2007. gada līdz
2013. gadam, kas palīdzētu īstenot pasākumus, kuru
mērķis ir nodrošināt ilgtspējīgu
zivsaimniecību un dažādot saimniecisko darbību zvejas
rajonos. Gadā būs pieejami vidēji 700 miljoni eiro. Šis
EZF būs pašreizējā Zivsaimniecības virzības
finansēšanas instrumenta (ZVFI) turpinājums. EZF pasākumi
tiek pielāgoti zivsaimniecības un akvakultūras nozaru
mainīgajām vajadzībām, kā arī attiecīgajiem
piekrastes zvejas rajoniem. Šīs pieejas pamatā ir zvejas slodzes
samazināšana, lai ļautu atjaunoties zivju resursiem un
veicinātu videi draudzīgāku iekārtu un prakses
pielietošanu zvejā un akvakultūrā, kā arī
zvejniecības produktu pārstrādē un tirdzniecībā.
EZF arī sniegs atbalstu tiem zvejas rajoniem, kurus visvairāk
skāruši darbavietu zudumi, lai palīdzētu tiem
dažādot un nostiprināt saimniecisko pamatu. Uz EZF atbalstu
varēs pretendēt arī kopējas iniciatīvas un
iniciatīvas, kas sekmē iespēju vienlīdzību.
Dalībvalstu ziņā ir izlemt, kura pasākumu kombinācija
vislabāk atbilst to reģioniem. Kā nolemts 2002. gada
kopējās zivsaimniecības politikas reformas sakarā, atbalstu
saskaņā ar jaunajiem noteikumiem vairs nevarēs saņemt par
flotes atjaunošanu, kuģu eksportu vai kopuzņēmumu
veidošanu.</i></b></p>
<p><i>“Eiropas Zivsaimniecības fonds ir atbilde uz
zivsaimniecības mainīgajām vajadzībām
21. gadsimtā. Palīdzot īstenot kopējās
zivsaimniecības politikas reformu, tas būs nozīmīgs
ieguldījums vides, ekonomiskās un sociālās
ilgtspējības nodrošināšanā
zivsaimniecībā,”</i> teica ES lauksaimniecības, lauku
attīstības un zivsaimniecības komisārs Francs Fišlers.
</p>
<p><b>Ilgtspējīgas zivsaimniecības un zvejas rajonu
nodrošināšana EZF programmā</b></p>
<p>Tehnoloģiju sasniegumu rezultātā ir vajadzīgs mazāk
kuģu un darbaspēka. Lai novērstu pārzveju, krājumu
sarukšanu un darbavietu zuduma sekas, EZF piedāvā pasākumus,
kuri izstrādāti, lai nodrošinātu ilgtspējību,
veicinot mazāka apjoma un labāku zveju, kā arī mazinātu
piekrastes iedzīvotāju atkarību no zvejas. </p>
<p><b>Piemēri.</b></p>
<p><b>Atbalsts zvejas nozarei</b></p>
<ul>
<li>Atbalsts būs pieejams kuģu īpašniekiem un apkalpēm,
kas būs spiesti uz laiku apturēt zvejas darbību, lai
palīdzētu atjaunot zivju resursus, vai sakarā ar nolīguma
par zveju neatjaunošanu, vai pēc dabas katastrofām; </li>
<li>apmācība, pārkvalifikācija vai priekšlaicīgas
pensionēšanās shēmas; </li>
<li>uz atbalstu varēs pretendēt tādu zvejas rīku
izmantošana, kuriem ir mazāka ietekme uz jūras vidi; </li>
<li>jauniem zvejniekiem tiks nodrošināti īpaši stimuli
apmācībai; </li>
<li>atbalsts drošības un higiēnas uzlabošanai uz kuģa;
</li>
<li>EZF ietvaros tiks finansēta zvejas kuģu pastāvīga
izņemšana no aprites, atbalsta nosacījumi tiks padarīti
stingrāki;</li>
<li>atbalsta pasākumi mazām zvejas flotēm. 
</li></ul><p><b>Akvakultūra, pārstrāde un
tirdzniecība</b></p>
<ul>
<li>EZF atbalstīs videi draudzīgu iekārtu un metožu apguvi
un pielietošanu; </li>
<li>ņemot vērā tirgus nosacījumus, atbalsts tiks
koncentrēts uz maziem uzņēmumiem; </li>
<li>uz atbalstu varēs pretendēt čaulgliemju audzētāji,
kuri ir spiesti uz laiku apturēt izaudzētās produkcijas ieguvi. 
</li></ul><p><b>Piekrastes zvejas rajonu ilgtspējīga
attīstība</b></p>
<ul>
<li>Uz atbalstu varēs pretendēt iniciatīvas, kuras
dažādo un nostiprina saimniecisko pamatu zvejas rajonos, kurus
īpaši skārusi zivju krājumu sarukšana, kā arī
projekti, kas veicina sieviešu aktivitāti šajos
rajonos.</li></ul><p><b>Kopējas iniciatīvas un iespēju
vienlīdzība</b></p>
<ul>
<li>Atbalsts būs pieejams par projektiem, kas dod kopēju labumu
zivsaimniecībai un akvakultūrai.</li></ul><p>EZF noteikumi tiks
vienkāršoti, un tiks noskaidrotas Komisijas un dalībvalstu
atbildības jomas. </p>
<p>Sīkāka informācija ir pieejama <a
href="/rapid/pressReleasesAction.do?reference=MEMO/04/181&format=HTML&aged=0&language=EN&guiLanguage=en">MEMO/04/181</a>.</p>

