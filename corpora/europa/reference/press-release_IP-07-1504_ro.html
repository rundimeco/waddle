<h1>
<a name="Heading4"></a><b>Comisia adoptă un nou pachet de
măsuri privind încălcarea dreptului comunitar</b></h1>
<h2>
<a name="Heading7"></a><b><i>Comisia Europeană a hotărât
astăzi să întreprindă demersuri suplimentare în 550 de
acţiuni judiciare intentate împotriva acelor state membre considerate
de Comisie a-şi fi încălcat obligaţiile care le revin
în temeiul legislaţiei comunitare.</i></b><b><i> Este a treia serie de
măsuri privind încălcarea dreptului comunitar iniţiată
de Comisie în 2007.</i></b></h2>
<p>Preşedintele Comisiei, José Manuel Barroso, a declarat:
„Asigurarea respectării legislaţiei comunitare de către
statele membre reprezintă un element esenţial al misiunii noastre.
Comisia este hotărâtă să acţioneze astfel
încât cetăţenii şi întreprinderile să se
bucure pe deplin de libertăţile oferite de Uniunea Europeană.
În ciuda progreselor importante realizate în ultimii anii, există
în continuare un număr mult prea mare de încălcări ale
dreptului comunitar. Acesta este şi motivul pentru care suntem
hotărâţi să trecem la acţiune.”</p>
<p>Printre numeroasele decizii adoptate astăzi în cadrul pachetului
privind încălcarea dreptului comunitar, se numără o
scrisoare de somaţie adresată unui număr de treisprezece state
membre care nu au prezentat planuri naţionale de acţiune privind
eficienţa energetică. Comisia a adresat, de asemenea, scrisori de
somaţie unui număr de paisprezece ţări şi a emis avize
motivate pentru cinci ţări ca urmare a faptului că acestea nu au
pus la dispoziţie informaţii privind schimbările climatice.</p>
<p>Informaţii complete privind aceste cazuri pot fi găsite într-o
serie de comunicate de presă distincte emise de serviciile în
cauză ale Comisiei.</p>
<p><b>Context</b></p>
<p>În calitatea sa de „gardian al tratatelor”, Comisia
analizează în mod regulat informaţiile furnizate adesea în
plângerile formulate de asociaţii, societăţi, ONG-uri sau
simpli cetăţeni cu privire la respectarea deplină şi
aplicarea corectă a dreptului comunitar de către
autorităţile publice de la toate nivelurile - naţional, regional
sau municipal. Diferitele servicii ale Comisiei primesc în total, în
mod constant, între 3000 şi 5000 de astfel de plângeri şi
sesizări privind încălcări în toate domeniile legate de
aplicarea dreptului comunitar, de la piaţa internă, protecţia
mediului, a sănătăţii şi a consumatorilor la politica
în domeniul transporturilor şi energiei, pentru a numi doar
câteva dintre acestea.</p>
<p>Procedura judiciară cuprinde trei etape formale: o primă
„scrisoare de somaţie” care pune întrebări privind o
anumită chestiune; apoi, un „aviz motivat” care confirmă
existenţa, în opinia Comisiei, a unei eventuale
încălcări a dreptului UE; şi, în cele din urmă,
sesizarea Curţii Europene de Justiţie în vederea
pronunţării unei hotărâri privind obligaţiile legale
aferente. Aceste etape pot fi reluate în cadrul acţiunilor ulterioare
menite să asigure respectarea de către statul membru a unei
hotărâri anterioare a Curţii de Justiţie, putând
conduce la aplicarea de sancţiuni financiare.<br>Informaţii
suplimentare şi date statistice privind cazurile de încălcare a
dreptului comunitar pot fi consultate la adresa:</p>
<p><a
href="http://ec.europa.eu/community_law/eulaw/index_en.htm#infractions">http://ec.europa.eu/community_law/eulaw/index_en.htm#infractions</a>
</p>

