<h1>
<a name="Heading3"></a><b>Erasmus Mundus II &#8212; element de
referinţă pentru cooperarea internaţională privind
învăţământul universitar</b></h1>
<h2>
<a name="Heading6"></a><b><i>Astăzi Comisia Europeană a adoptat o
propunere de lansare a noii generaţii a programului Erasmus Mundus pentru
p</i></b><b><i>erioada 2009-2013. Erasmus Mundus a debutat în 2004
având drept obiectiv promovarea învăţământului
universitar european în calitate de centru de excelenţă la nivel
mondial. În primii trei ani universitari (2004-2006), mai mult de 2 300 de
studenţi au participat la program şi peste 1 800 tocmai au fost
selectaţi pentru a-şi începe studiile în Europa în luna
septembrie a anului în curs. Noul program Erasmus Mundus II valorifică
această situaţie şi îşi propune să devină
programul de referinţă al UE pentru cooperarea cu ţările
terţe în acest domeniu. Pentru o perioadă de cinci ani, o
sumă în valoare de peste 950 milioane de euro va fi pusă la
dispoziţia universităţilor europene şi a celor din
ţările terţe pentru ca acestea să-şi unească
eforturile în cadrul unor programe comune sau al unor parteneriate de
colaborare, precum şi pentru a acorda burse studenţilor europeni
şi celor provenind din ţările terţe pentru a beneficia de o
experienţă educaţională internaţională.
</i></b></h2>
<p>„Derularea programului Erasmus Mundus a reprezentat un succes chiar din
momentul lansării acestuia în 2004, încurajând
înfiinţarea în Europa de cursuri de master de înaltă
calitate şi atrăgând către universităţile europene
studenţi cu un potenţial ridicat provenind din ţările
terţe”, a declarat Ján Figel', comisarul european pentru
educaţie, formare profesională, cultură şi tineret.
„Erasmus Mundus a contribuit în mod semnificativ la modernizarea
universităţilor din UE în contextul globalizării aspectelor
privind învăţământul universitar, ceea ce este în
legătură cu procesul de la Bologna. Trebuie să consolidăm
realizările încurajatoare ale programului actual, dar suntem de
părere totodată că este necesar să mergem mai departe
şi să extindem domeniul de aplicare a programului, astfel
încât Erasmus Mundus să devină emblema cooperării UE cu
ţările terţe în domeniul
învăţământului universitar.”</p>
<p>Această nouă strategie are drept rezultat <b>o serie
întreagă de noi activităţi în cadrul programului</b>
care includ programe doctorale comune, asistenţă financiară
sporită pentru studenţii europeni, precum şi parteneriate de
colaborare cu anumite regiuni din lume, spre beneficiul tuturor partenerilor
implicaţi.</p>
<p>Benita Ferrero-Waldner, comisar european pentru relaţii externe şi
politica europeană de vecinătate, a afirmat: <i>„În ultimii
ani, Erasmus Mundus şi-a dovedit potenţialul în calitate de
instrument puternic în domeniul învăţământului
universitar, în special în ceea ce priveşte programele de master.
Prin intermediul programului Erasmus Mundus II intenţionăm în
prezent să valorificăm pe deplin potenţialul cooperării
dintre universităţile europene şi cele din ţările
terţe de pe mapamond: noul program îşi va extinde domeniul de
activitate în ceea ce priveşte participanţii, programele oferite
pentru învăţământul universitar şi bursele de
studiu. Acesta va spori calitatea învăţământului
universitar european, va promova obiectivele politicii externe a UE, va sprijini
dezvoltarea durabilă a ţărilor terţe în domeniul
învăţământului universitar şi va încuraja
în egală măsură dialogul şi înţelegerea
între popoare şi culturi.”</i> </p>
<p>Propunerea de astăzi se bazează pe concluziile unei evaluări
externe intermediare a programului actual, pe o evaluare <i>ex-ante</i> a
impactului noului program propus, precum şi pe o consultare amplă a
principalilor factori interesaţi, inclusiv universităţile,
cadrele didactice şi studenţii. Evaluarea arată că programul
actual şi-a îndeplinit obiectivele într-o foarte mare
măsură şi recomandă cu fermitate continuarea programului.
În primii trei ani universitari, <b>2 325 de studenţi provenind din
peste 100 de ţări terţe şi din 323
universităţi</b> din Europa şi din afara acesteia au participat
cu succes la program, iar <b>alţi 1 826 de studenţi vor sosi în
luna septembrie</b> a acestui an pentru a-şi începe studiile în
Europa.</p>
<p>Astfel, Comisia a decis să consolideze şi să extindă
în acelaşi timp activităţile actuale, adăugând
totodată o nouă dimensiune programului. Activităţile noului
program vor fi următoarele:</p>
<ul>
<li><b>sprijinirea programelor comune de o calitate academică
remarcabilă</b>, <b>la nivel de master şi de doctorat</b>, inclusiv un
sistem de burse de studiu pentru studenţii şi cadrele didactice
universitare cu un potenţial ridicat, din UE şi din ţările
terţe;</li>
<li><b>promovarea parteneriatelor dintre universităţile europene
şi cele din ţările terţe,</b> din anumite regiuni ale lumii,
ca bază pentru cooperarea structurată, transferul de
cunoştinţe, schimburi şi mobilitate la toate nivelurile
învăţământului universitar;</li>
<li>sprijinirea măsurilor care vor contribui la consolidarea <b>puterii de
atracţie a Europei la nivel mondial</b> în calitate de destinaţie
pentru educaţie.</li></ul><p>Principalele noutăţi ale programului
propus sunt următoarele:</p>
<ul>
<li>oportunităţi sporite şi o diversitate mai mare a
modalităţilor de cooperare instituţională dintre
universităţile europene şi cele din ţările terţe,
precum şi a sistemului de mobilitate individuală;</li>
<li>extinderea programului Erasmus Mundus la ciclul studiilor de doctorat
şi, parţial, la nivelul ciclului de licenţă;</li>
<li>sporirea asistenţei financiare pentru studenţii europeni prin
oferirea de burse de studiu mai atractive.</li></ul><p>După adoptarea
propunerii de astăzi, Comisia va negocia propunerea împreună cu
Parlamentul European şi Consiliul. Noul program ar trebui să fie
adoptat în 2008 şi ar intra în vigoare în ianuarie 2009,
moment în care programul actual expiră. Această planificare va
evita producerea oricăror întreruperi a activităţilor de
cooperare în cursul perioadei de tranziţie de la programul actual la
cel viitor.</p>
<p><b>Informaţii suplimentare: </b></p>
<p><a
href="http://ec.europa.eu/education/programmes/mundus/index_en.html">http://ec.europa.eu/education/programmes/mundus/index_en.html</a></p>

