<h1>
<a name="Heading4"></a><b>A Nyelvek Európai Napja: az EU
lakosságának fele beszél az anyanyelvén kívül egy
nyelvet</b></h1>
<p><b><i>Európa szeptember 26-án ünnepli nyelvi
sokszínűségét.  Az Európa Tanács
szervezésében 2001 óta minden évben sor kerül a Nyelvek
Európai Napjára, melynek célja egyrészt a nyelvtanulás
ösztönzése valamennyi korosztályban, másrészt a
nyelvi sokszínűség jelentőségének
hangsúlyozása. Az EU évente több mint 30 millió
eurót fordít a nyelvtanulásra. </i></b></p>
<p>A Nyelvek Európai Napja alkalmával Ján Figel, az Európai
Bizottság oktatásért, képzésért,
kultúráért és többnyelvűségért
felelős biztosa a következőképpen nyilatkozott: <i>"Egy
szlovák közmondás szerint »Ahány nyelvet beszélsz,
annyi ember vagy«. A mai napon közzétett felmérés
rámutat, hogy minél fiatalabb a válaszadó, annál
valószínűbb, hogy beszél egy idegen nyelvet. Ennek
köszönhetően meg vagyok róla győződve, hogy a
fiatalok mai nemzedéke teljes mértékben hozzá fog
járulni Európa többnyelvű társadalmának
gazdagításához.”</i></p>
<p>Az idei európai nap kapcsán az Európai Bizottság
közzéteszi annak a múlt júniusban végzett
Eurobarometer-felmérésnek az eredményeit, amely az európai
polgárok nyelvtudását vette célba.</p>
<p>Az eredmények között szerepelnek az alábbiak:</p>
<p><b>- Az európai lakosság 50 %-a vallja, hogy beszél egy idegen
nyelvet</b> (az eredmény hozzávetőlegesen megegyezett a 2001.
évi eredménnyel; akkor az EU-15 lakosságának 47 %-a
nyilatkozott úgy, hogy beszél legalább egy idegen nyelvet). Az
eredmények országonként jelentős eltéréseket
mutatnak: a magyar lakosság 29 %-a, a brit lakosság 30 %-a, a
portugál, olasz és spanyol lakosság 36 %-a állítja,
hogy kizárólag anyanyelvén beszél; ezzel szemben a
luxemburgi lakosság 99 %-a legalább kétnyelvű.</p>
<p><b>- Az angol nyelv az EU lakosságának egyharmada esetében
számít második nyelvnek. </b>Ezt követi a német (12 %),
amely EU-szerte a második legelterjedtebb idegen nyelvként
némileg megelőzi a franciát (11 %). Ez annak a ténynek
köszönhető, hogy az EU-hoz tavaly csatlakozott országokban a
német széles körben használatos. A 2004-es
bővítés következtében az orosz nyelv – amelyet
szorosan követ a spanyol – foglalja el a negyedik helyet az EU-ban
legelterjedtebb idegen nyelvek listáján.</p>
<p>- A foglalkozást vizsgálva a tanulók esetében
leginkább valószínűsíthető, hogy beszélnek
idegen nyelvet: <b>10 tanuló közül mintegy 8</b> képes
legalább egy idegen nyelvet használni.</p>
<p>A nyelvtanulás és a nyelvtanítás
elősegítése céljából az EU számos
különböző tevékenységnek és programnak
nyújt támogatást. Például <b>a <i>Socrates-</i> és
a <i>Leonardo da Vinci-</i>program révén a Bizottság évente
több mint 30 millió eurót fektet gyakorlati projektekbe</b>,
amelyek ösztönzőleg hatnak a nyelvtanulókra és
tanáraikra. E projektek közé tartoznak az iskolai csereprogramok,
a nyelvtanulási ösztöndíjak, valamint a
tanárképzés és a figyelemfelhívó
kezdeményezések.</p>
<p>A mobilitásra is jelentős összegeket fordítanak az
<b><i>Erasmus</i>-program, a <i>Youth</i>-program és a
testvérvárosi program</b> keretében. A Bizottság a
mobilitást kulcsfontosságú tényezőnek tekinti
abból a szempontból, hogy ösztönözze a lakosságot
határszomszédjai megismerésére és nyelvük
elsajátítására. </p>
<p><b>2003 júliusában</b> a Bizottság közzétette
<b>„A nyelvtanulás és a nyelvi sokszínűség
ösztönzése”</b> című <b>cselekvési
tervet</b>. A cselekvési terv a tevékenységek három nagy, a
jövő szempontjából alapvető jelentőséggel
bíró területét határozza meg:</p>
<p>- törekvés arra, hogy a nyelvtanulás előnyeiből
valamennyi polgár részesüljön;</p>
<p>- a nyelvtanítás minőségének javítása;
</p>
<p>- a nyelvek szempontjából kedvezőbb környezet
kialakítása. Másként fogalmazva a nyelvekkel szemben
tanúsított nyitott megközelítés
elősegítése, a nyelvi tudatosság média és internet
révén történő fokozása, valamint a
nyelvtanulási lehetőségek kínálatának és
kihasználtságának javítása. </p>
<p>E célkitűzések támogatása érdekében a
cselekvési terv körvonalazza a nyelvek Európában
betöltött szerepével kapcsolatos bizottsági
elképzelést, meghatározza az EU e feladaton belüli
lehetséges szerepvállalását, továbbá felkéri
az EU tagállamait , hogy fokozzák tevékenységüket a
prioritásban részesülő területeken. A Bizottság
elkötelezte magát, hogy <b>2004 és 2006 között 45
európai szintű tevékenységet</b> vállal, amihez azt a
reményt fűzi, hogy ösztönzőleg hatnak másokra,
és mindez nemzeti, regionális és helyi szinten is
előrelépést eredményez.  </p>
<p>A legfrissebb statisztikai
adatok<sup><b><a name="fnB1" href="#fn1">[1]</a></b></sup> rámutatnak, hogy
az utóbbi évek folyamán szinte mindenütt megnőtt
azoknak az alapfokú oktatásban részt vevő tanulóknak a
száma, akik legalább egy idegen nyelvet tanulnak. Jelenleg a
tagállamok többségére jellemző, hogy <b>az
alapfokú oktatásban részt vevő tanulók 50 %-a
legalább egy idegen nyelvet tanul</b>, továbbá az országok
túlnyomó többségében tanterv biztosítja a
tanulók számára azt a lehetőséget, hogy a
kötelező oktatás során legalább két idegen nyelvet
tanuljanak.</p>
<p>A Bizottság <b>ez év őszén közleményt tesz
közzé a</b> <b>többnyelvűségről</b>, amelyben
meghatározza átfogó stratégiáját a
következő évekre.<br><b>További
információk:</b><br><a
href="http://ec.europa.eu/education/policies/lang/languages/index_en.html">http://ec.europa.eu/education/policies/lang/languages/index_en.html</a></p>
<p><a href="http://www.coe.int/edl">www.coe.int/edl</a></p>
<hr><p><sup><b><a name="fn1" href="#fnB1">[1]</a></b></sup> Lásd <a
href="/rapid/pressReleasesAction.do?reference=IP/05/163&format=HTML&aged=1&language=EN&guiLanguage=fr">IP/05/163</a></p>


