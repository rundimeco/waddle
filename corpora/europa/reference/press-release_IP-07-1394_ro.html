<h1>
<a name="Heading4"></a><b>Comisarul Orban: „Tot mai mulţi
tineri europeni învaţă limbi străine şi de la
vârste mult mai fragede decât părinţii
lor”</b></h1>
<h2>
<a name="Heading7"></a><b><i>La 25 septembrie, Comisia Europeană a adoptat
un raport privind implementarea planului de acţiune intitulat
„Promovarea încurajării învăţării limbilor
străine şi a diversităţii lingvistice: 2004-2006”.
Concluzia acestui raport a fost că aproape toate statele membre au
înregistrat îmbunătăţiri în predarea limbilor
străine, mai ales în rândul grup</i></b><b><i>elor de
vârstă mai mică. În învăţământul
liceal, un număr tot mai mare de elevi au posibilitatea de a
învăţa două limbi străine, însă această
tendinţă nu se regăseşte în toate statele membre. Mai
mult, raportul menţionează anumite puncte slabe în ceea ce
priveşte predarea limbilor străine persoanelor adulte. </i></b></h2>
<p>„Tot mai mulţi tineri europeni învaţă limbi
străine şi de la vârste mult mai fragede decât
părinţii lor”, a declarat comisarul Leonard Orban, responsabil
pentru multilingvism, adăugând „După trei ani, politicile
naţionale privind limbile străine sunt mai coerente: există un
consens general în ceea ce priveşte aspectele fundamentale, cum ar fi
importanţa limbilor străine ca şi competenţă de
bază în perspectiva învăţării continue, precum
şi necesitatea de a preda elevilor două limbi străine pe
parcursul educaţiei iniţiale. Există domenii care necesită
încă eforturi mai susţinute:  extinderea predării limbilor
străine la toate filierele de învăţământ, sporirea
varietăţii limbilor predate, promovarea şcolilor unde există
o politică susţinută de predare a limbilor
străine.”</p>
<p>În 2002, Consiliul European de la Barcelona a solicitat continuarea
măsurilor pentru „a îmbunătăţi
stăpânirea competenţelor de bază, în special prin
predarea a cel puţin două limbi străine începând de la
o vârstă foarte fragedă”. Prima reacţie din partea
Comisiei a fost întocmirea planului de acţiune intitulat
„Promovarea încurajării învăţării limbilor
străine şi a diversităţii lingvistice 2004-2006” care
stabileşte trei domenii strategice de intervenţie: promovarea
învăţării continue a limbilor străine,
îmbunătăţirea activităţii de predare a limbilor
străine, crearea unui mediu propice studiului limbilor străine. 
Raportul adoptat face referire atât la activităţile Comisiei,
cât şi la cele ale statelor membre. O provocare majoră
rămasă nesoluţionată se referă la faptul că, cei
care nu mai fac parte din ciclul educaţiei iniţiale, în general
adulţii, trebuie să-şi îmbunătăţească
competenţele lingvistice. De asemenea, există dificultăţi
în asigurarea unui număr suficient de profesori de limbi străine
şi a mobilităţii acestora.</p>
<p>Acest raport oferă foarte multe exemple de bune practici. De exemplu, se
precizează că ţări ca Belgia, Republica Cehă, Estonia,
Franţa, Germania, Lituania, România, Slovenia şi Spania au
introdus educaţia bilingvă, inclusiv predarea unei materii în
altă limbă decât limba maternă. Austria, Franţa,
Germania, Grecia, Italia, Slovenia, Slovacia, Finlanda, Norvegia şi Suedia
încurajează studiul limbilor din ţările vecine,
înfiinţând uneori clase cu predare bilingvă. În vederea
stimulării studiului limbilor străine la vârstă adultă,
anumite ţări precum Belgia şi Republica Cehă au introdus un
sistem de „cupoane valorice”, cofinanţat de stat, angajatori
şi utilizatori. În Estonia, Polonia şi alte ţări
est-europene, a avut loc o recalificare a profesorilor de la predarea limbii
ruse, în special, la predarea limbii engleze. În România, a fost
introdus învăţământul post-universitar la
distanţă în franceză şi engleză pentru profesorii
din zonele
rurale.<br><a name="_Hlt178472386"></a><a name="_Hlt178472387"></a>Raportul
poate fi consultat la adresa:</p>
<p><a
href="http://ec.europa.eu/dgs/education_culture/publ/pdf/lingua/br2007_ro.pdf">http://ec.europa.eu/dgs/education_culture/publ/pdf/lingua/br2007_ro.pdf</a></p>

