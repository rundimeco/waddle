<h1>
<a name="Heading4"></a><b>Baltijas jūra: Komisija ierosina
vienkāršot zvejniecības noteikumus</b></h1>
<p><b><i>Pēc plašām konsultācijām ar
ieinteresētajām personām Eiropas Komisija šodien ir
ierosinājusi optimizēt un atjaunināt noteikumus zvejniecībai
Baltijas jūrā. Mērķis ir radīt
vienkāršāku un saskaņotāku noteikumu kopumu, kas
atvieglos darbu gan zvejniekiem, kam tie jāpiemēro, gan zvejas
inspektoriem, kuri kontrolē noteikumu izpildi. Līdz šim zvejas
pārvaldību šajā reģionā nodrošināja
Starptautiskā Baltijas jūras Zvejniecības komisija (IBSFC),
kurā pēc ES paplašināšanās pagājušā
gada maijā praktiski ir tikai divi dalībnieki: Eiropas Savienība
un Krievija. Pašlaik notiek mēģinājumi aizstāt sarunas
IBSFC ietvaros ar divpusējām sarunām starp abām pusēm.
IBSFC un ES noteikumu spēkā esība radīja situāciju, kas
ir nevajadzīgi sarežģīta, ar dažiem noteikumiem, kas
dublējas, un tādiem, kas ir atšķirīgi
atkarībā no jomas. Tādēļ Komisija ierosina, kur vien
iespējams, vienkāršot un saskaņot noteikumu kopumu,
piemēram, samazinot zvejas rīku vai zvejas tīklu acu izmēru
kategoriju skaitu un saskaņojot lieguma laika datumus un krastā
izkrauto zivju minimālos izmērus. Ierosinātā regula
būtu piemērojama no 2006. gada 1. janvāra, kad IBSFC
noteikumiem vairs nevajadzētu būt saistošiem Eiropas
Savienībai, jo patlaban norit process, lai izstātos no šīs
organizācijas. Eiropas Savienība, neapšaubāmi,
pilnībā informēs Krieviju par šodien ierosinātajiem
pasākumiem un sniegs konsultācijas.</i></b></p>
<p></p>
<p>Zivsaimniecības un jūras lietu komisārs Džo Borgs [Joe
Borg] teica: „šis priekšlikums tika izstrādāts,
apspriežoties ar zvejniecības nozares pārstāvjiem,
dalībvalstīm un nevalstiskām organizācijām.
šī sadarbība ir bijusi īpaši vērtīga,
apspriežot tehniskus un sarežģītus noteikumus. Mēs
turpināsim sarunas, lai nodrošinātu, ka pasākumi ir
pielāgoti pēc iespējas labāk, lai nodrošinātu
ilgtspējīgu zvejniecību Baltijas jūrā.</p>
<p><b>Noteikumu atjaunināšana un vienkāršošana</b></p>
<p>Pašreizējie noteikumi ir jāoptimizē vairāku iemeslu
dēļ. Pirmkārt, vienošanās par lielāko daļu
noteikumu tika panākta daudzpusēji <i>IBSFC</i> ietvaros un
tādēļ vairāki noteikumi ir nevajadzīgi
sarežģīti. Pastāv arī Eiropas Savienības
noteikumi, kas tika pieņemti atsevišķi. Visbeidzot, daži
jauni noteikumi tika pieņemti pēc paplašināšanās,
kas notika pagājušajā gadā. Turklāt Komisija
ierosina</p>
<ul>
<li>atcelt noteikumus, kas nav vajadzīgi, lai saglabātu zivju
krājumus;</li>
<li>samazināt zvejas rīku kategoriju skaitu un zvejas tīklu acu
minimālo izmēru skaitu;</li>
<li>iespējami saskaņot pagaidu liegumu attiecībā uz
dažām zivju sugām un krastā izkrauto zivju minimālos
izmērus, kas šobrīd bieži ir atšķirīgi
Baltijas jūras valstīs;</li>
<li>padarīt vienkāršāku <i>BACOMA</i> traļu
pielietošanu un kontroli. šāda tipa traļi ir īpaši
paredzēti zvejai Baltijas jūrā, jo tie atvieglo zivju mazuļu
izkļūšanu un ir vienīgie zvejas rīki, kas ir
atļauti mencu zvejai Baltijas jūrā;</li>
<li>nodrošināt vienkāršotu procedūru, lai ļautu
dalībvalstīm ieviest papildu pasākumus, ko piemēro kuģi
ar attiecīgās valsts karogu;-	uzlikt dalībvalstīm
pienākumu izveidot paraugu ņemšanas sistēmu
nešķirotas nozvejas izkraušanai krastā attiecībā
uz siļķu un brētliņu zveju rūpnieciskiem
mērķiem. Tas ir vajadzīgs, lai uzlabotu nozvejas datu
precizitāti, kad pastāv šāda
problēma.</li></ul><p>Nozīmīgākās Baltijas jūras
zivju sugas, uz kurām attiecas kopējā gada nozveja, ir
siļķes, brētliņas, mencas, laši un jūras
zeltplekstes.</p>

