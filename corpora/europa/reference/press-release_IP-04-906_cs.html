Stávající systém financování
zajišťuje stabilní zdroje příjmů do rozpočtu
EU, postupem času se však stal méně transparentním.
Kromě toho stále více závisí na převodech
z rozpočtů členských států, místo aby
byl založen na příjmech z „vlastních
zdrojů”, jak předpokládají Smlouvy.
V zákonem požadované zprávě o příjmech
z vlastních zdrojů proto Komise navrhuje, aby Rada
zvážila, zda by bylo možné zavést do roku 2014
nový systém financování pro EU, který by se opíral
o jeden hlavní finanční zdroj založený buď na dani
z energií, DPH či dani z příjmu
právnických osob. Tím by občané získali
větší povědomí o zdrojích příjmů
plynoucích do rozpočtu a orgány s rozhodovací
pravomocí by více pociťovaly svou odpovědnost. Zdroje
založené na daních by nahradily stávající zdroje,
úroveň financování EU by se tudíž
nezměnila.
Komisařka pro rozpočet Michaele Schreyer uvedla: „Návrh
odráží podstatu EU jako unie členských států
a občanů tím, že vyjasňuje spojení mezi
daňovým poplatníkem a rozpočtem EU. Pomůže
nám oprostit se od neplodných diskusí o čistých
příspěvcích členských států,
protože se díky němu budou zdroje získávat
z daní vybíraných v celé EU, nikoli pouze
z rozpočtů členských států.”
Transparentní a účinné financování
prostřednictvím zdroje založeného na daních
V současnosti plyne více než 73 %
příjmů do rozpočtu EU z příspěvků
ze státních rozpočtů v poměru k hrubému
národnímu důchodu členských států.
Příjmy z jiných zdrojů, zejména cel a zdroje
založeného na DPH, se snižují. Ke zvrácení tohoto
vývoje Komise navrhuje tři možné vlastní zdroje
založené na daních, a to podíl:
ze sazby daně ze spotřeby energií, omezené na
pohonné hmoty pro silniční dopravu. Zvažuje se také
možnost zahrnout i pohonné hmoty pro letadla a související
emise, což by v budoucnosti mohlo vést k ukončení
stávající výjimky z daňové povinnosti
vztahující se na letecké pohonné hmoty.
z národní sazby DPH, čímž by financování
EU bylo pro občany srozumitelnější. Nejednalo by se o
další daňové zatížení, neboť
stanovená sazba EU by byla kompenzována odpovídajícím
snížením národní sazby DPH. Na fakturách či
příjmových dokladech by se DPH Evropské unie a
národní DPH uváděly odděleně.
z daně z příjmu právnických osob.
Uplatnění této možnosti by z politického
i administrativního hlediska trvalo nejdéle, neboť by byla
nejprve nutná politická dohoda o způsobu harmonizace základu
daně, a až poté by mohla být stanovena minimální
sazba.
Systém založený pouze na daních není
v této etapě evropské integrace reálný,
a proto není navrhován. Daňový zdroj by byl
zaváděn postupně, jako náhrada za stávající
zdroj z DPH, spolu s omezenějším příjmem
z hrubého národního důchodu.
V případě kterékoli ze tří výše
uvedených možností bude rychlost harmonizace
a přípravných technických prací při
zavádění nového daňového zdroje záviset na
politické vůli. Rada by měla projednat navržené
možnosti před tím, než Komise vypracuje
příslušnou strategii pro zavedení skutečného
vlastního daňového zdroje do roku 2014.
