<p>Ανακοινώνονται τα αποτελέσματα των stress tests για Κοζλοντούι και Μπέλενε</p>
<p>Η κατάρτιση ενός σχεδίου αντίδρασης σε περίπτωση ρήγματος στον τοίχο του υδρολογικού συστήματος «Ζελέζνι Βράτα» (Σιδηρά Πύλη), που βρίσκεται σε απόσταση 250 χιλιομέτρων από το βουλγαρικό πυρηνικό σταθμό Κοζλοντούι, στα σερβο-ρουμανικά σύνορα, περιλαμβάνεται στις συστάσεις της έκθεσης για τα «τεστ αντοχής» (stress tests) στο συγκεκριμένο πυρηνικό σταθμό.</p>
<p>Σήμερα, η Πυρηνική Ρυθμιστική Επιτροπή αναμένεται να καταθέσει τα πλήρη αποτελέσματα των «τεστ αντοχής», που αφορούν το Κοζλοντούι, αλλά και παρόμοιων ελέγχων που σχετίζονται με το σχέδιο της κατασκευής του πυρηνικού σταθμού Μπέλενε.</p>
<p>Σημειώνεται ότι μετά το ατύχημα στη Φουκουσίμα, όλοι οι ευρωπαϊκοί πυρηνικοί σταθμοί υποχρεώθηκαν σε παρόμοια τεστ, προκειμένου να διαπιστωθεί η τυχόν αναγκαιότητα λήψης επιπρόσθετων μέτρων για τη βελτίωση των συνθηκών ασφαλείας.</p>
<p>Ήδη, από το Νοέμβριο του 2011, ο εκτελεστικός διευθυντής του Κοζλοντούι Αλεξάντερ Νικόλοφ είχε αποκαλύψει σε συνέντευξή του στη βουλγαρική ραδιοφωνία ότι η έκθεση περιλαμβάνει ορισμένες συστάσεις, όπως η παραπάνω.</p>
<p>Σε ό,τι αφορά το Μπέλενε, τα αποτελέσματα από τις εκτιμήσεις που έγιναν στη βάση της μεθοδολογίας και των σκοπών των ευρωπαϊκών «τεστ αντοχής», θα χρησιμοποιηθούν ως ένα από τα στοιχεία για την αδειοδότηση του έργου.</p>
