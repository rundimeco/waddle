<p>Polacy szukają mieszkań do 300 tys. zł. Chyba, że w Warszawie, to droższych</p>
<p>Z obserwacji pośredników wynika, że największym powodzeniem cieszą się tanie mieszkania w cenie do 300 tys. zł. Potwierdzają to badania oczekiwań nabywców.</p>
<p>- Można powiedzieć, że na pniu sprzedają się małe mieszkania dwu- i trzypokojowe w niewielkiej cenie, 200-300 tys. zł - powiedział  pełnomocnik zarządu agencji nieruchomości Emmerson Nieruchomości Jarosław Skoczeń. Dodał, że wszystko wskazuje na to, że tendencja powinna się utrzymać w 2012 r. Podobne obserwacje ma Marcin Jańczuk z agencji Metrohouse. - Gdy trafiają do nas małe mieszkanka w cenie poniżej 200 tys. zł, to zazwyczaj nie czekają długo na nabywców, nawet jeśli są to maleńkie kawalerki o powierzchni około 20 m kw. Ich zaletą jest zazwyczaj dobra lokalizacja. Ale trochę droższe lokale też mają wzięcie - powiedział.</p>
<p>Kto, gdzie i za ile</p>
<p>Z badań przeprowadzonych przez serwis Oferty.net wynika, że mieszkania w cenie poniżej 200 tys. największym powodzeniem cieszą się w Gdańsku (42 proc. nabywców jest zainteresowanych takim właśnie zakupem) i Poznaniu (40,9 proc.). W Krakowie mieszkań w najtańszym przedziale cenowym szuka prawie 38 proc. nabywców, we Wrocławiu 36 proc., w Warszawie - 19,8 proc. Lokali w przedziale cenowym 200-300 tys. zł poszukuje 37 proc. nabywców w Krakowie, 36,1 proc. w Gdańsku, 34,9 proc. we Wrocławiu, w Poznaniu - 30,9 proc., w Warszawie - 19,8 proc. Tylko nieco ponad 16 proc. klientów w Gdańsku, Krakowie i Poznaniu poszukuje ofert w przedziale cenowym od 300 do 400 tys. zł. We Wrocławiu zakupem mieszkania za taką cenę zainteresowany jest co piąty klient, a w Warszawie - co czwarty.</p>
<p>Grono klientów skłonnych przeznaczyć ponad 400 tys. zł na zakup mieszkania wynosi w Warszawie ponad 31 proc., ale we Wrocławiu jest już zdecydowanie mniejsze (13 proc.). Jeszcze mniej jest takich klientów w Poznaniu - 8,7 proc., a w plasującym się tuż za Warszawą pod względem wysokości cen Krakowie - 8,5 proc.</p>
<p>Oferta rynku wciąż  odbiega od potrzeb kupujących</p>
<p>Zdaniem ekspertów wyniki przeprowadzonego badania wskazują na różnice w strukturze popytu w dużych polskich miastach oraz potwierdzają też, że aktualna oferta rynku wciąż znacznie odbiega od potrzeb kupujących. Większość oferowanych mieszkań wystawianych jest po cenach, które pozostają poza zasięgiem osób rzeczywiście zainteresowanych dokonaniem zakupu.</p>
<p>Badanie zostało przeprowadzone przez serwis Oferty.net w listopadzie 2011 r. wśród 1602 klientów aktywnie poszukujących mieszkań na rynku wtórnym w pięciu największych polskich miastach: Warszawie, Gdańsku, Krakowie, Poznaniu i Wrocławiu. - Nie było to proste badanie ankietowe, ale dane zebrane na podstawie rozmów z osobami rzeczywiście szukającymi lokali do zakupu. Wyniki są więc wiarygodne - powiedział analityk serwisu Oferty.net Marcin Drogomirecki.</p>
