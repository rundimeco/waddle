<p>Συντηρείται με «πόλεμο» δηλώσεων η ένταση</p>
<p>Συνεχίζεται η αντιπαράθεση του Ιράν με τις ιμπεριαλιστικές δυνάμεις και κυρίως με τις ΗΠΑ. Χτες, η Τεχεράνη, διά του υπουργού Εξωτερικών, Αλί Ακμπάρ Σαλεχί, και του υπουργού Οικονομικών, Σαμσεντίν Χοσεϊνί, προσπάθησε να υποβαθμίσει τις οικονομικές συνέπειες των κυρώσεων της Ουάσιγκτον και εκείνων που δρομολογούν οι χώρες της ΕΕ. Υποστήριξαν ότι η ιρανική οικονομία έχει πάντα εναλλακτικές λύσεις, χωρίς να διευκρινίσουν ποιες είναι αυτές. Βέβαια, ήδη η εντεινόμενη συζήτηση περί κυρώσεων έχει προκαλέσει μεγάλες αυξομειώσεις στην αξία του ιρανικού νομίσματος - ριάλ - με αποτέλεσμα, ήδη, πολλά προϊόντα να πουλιούνται στο Ιράν κάθε μέρα και ακριβότερα, γεγονός αρνητικό για το καθεστώς δύο μόλις μήνες πριν από τις βουλευτικές εκλογές του Μάρτη.</p>
<p>Στο μεταξύ, στην ΕΕ συνεχίζεται η συζήτηση για το αν τελικά θα αποφασιστεί η επιβολή εμπάργκο στις εισαγωγές ιρανικού πετρελαίου με τις Ιταλία, Ισπανία, Βέλγιο και Ελλάδα να εκφράζουν επιφυλάξεις και να δηλώνουν ότι δεν θα στηρίξουν το μέτρο αν δεν διασφαλιστεί ότι θα καλύψουν από αλλού τις ενεργειακές ανάγκες που καλύπτουν με ιρανικό πετρέλαιο και με εξίσου συμφέροντες όρους. Διπλωματικές πηγές υποστήριζαν ότι σε παράλληλη εξέλιξη βρίσκονται συζητήσεις και με τη Σαουδική Αραβία προκειμένου ν' αναλάβει να καλύψει τις ανάγκες με ανάλογους όρους, κάτι που το Ριάντ, προς το παρόν τουλάχιστον, φέρεται να αποδέχεται.</p>
<p>Η όξυνση της έντασης, που εκφράστηκε τόσο με τα προαναφερόμενα σχέδια για επιβολή εμπάργκο από την ΕΕ όσο και οι ιρανικές προειδοποιήσεις για αποκλεισμό των στενών του Ορμούζ, έχουν πυροδοτήσει αύξηση στην τιμή του πετρελαίου, που χτες άγγιξε τα 114 δολάρια το βαρέλι. Καθησυχαστικός ως προς το οποιοδήποτε ενδεχόμενο αποκλεισμού των στενών του Ορμούζ εμφανίστηκε, χτες, ο Βρετανός υπουργός Αμυνας.</p>
<p>Ο Φίλιπ Χάμοντ εκτίμησε ότι είναι θέμα ωρών για το Ιράν να κλείσει τα στενά, αλλά πολύ δύσκολο να κρατήσει τον αποκλεισμό περισσότερο από μερικές ημέρες. Και αυτό τόσο γιατί θίγονται σοβαρά και δικά του συμφέροντα όσο και γιατί ένας τέτοιος αποκλεισμός θα πυροδοτήσει την άμεση και δραστική στρατιωτική και οικονομική αντίδραση όχι μόνο των ΗΠΑ, αλλά και της λεγόμενης Συνδυασμένης Ναυτικής Δύναμης, ενός ναυτικού στρατιωτικού σώματος όπου συμμετέχουν 25 χώρες υπό την καθοδήγηση των ΗΠΑ και έχει την ευθύνη για τη «διασφάλιση ομαλής ναυσιπλοΐας» στον Περσικό Κόλπο.</p>
<p>Οσον αφορά, πάντως, το καθαυτό πρόσχημα της έντασης, το ιρανικό πυρηνικό πρόγραμμα, ο Τούρκος υπουργός Εξωτερικών, Αχμάντ Νταβούτογλου, που επισκέπτεται την Τεχεράνη, δήλωσε ότι μετέφερε στην ιρανική ηγεσία μια νέα «δυτική πρόταση για επανέναρξη του διαλόγου για το πρόγραμμα». Το περιεχόμενό της δε γνωστοποιήθηκε, αλλά ο Νταβούτογλου υποστήριξε ότι η ιρανική αντίδραση ήταν θετική και ότι η Αγκυρα έχει, ήδη, συζητήσει με την Κάθριν Αστον το ενδεχόμενο να φιλοξενήσει μια συνάντηση ανάμεσα στην «Ομάδα των 6» (οι πέντε χώρες μόνιμα μέλη του Συμβουλίου Ασφαλείας και η Γερμανία) με το Ιράν στην Κωνσταντινούπολη.</p>
<p>Παρέμβαση από τη Ρωσία</p>
<p>Μετά από πρωτοβουλία της ιρανικής πλευράς, πραγματοποιήθηκε την Πέμπτη τηλεφωνική συνομιλία μεταξύ του Προέδρου της Ρωσίας, Ντμίτρι Μεντβέντεφ, και του Ιρανού ομολόγου του, Μαχμούντ Αχμαντινεζάντ.</p>
<p>Σύμφωνα με την επίσημη ανακοίνωση, οι δύο Πρόεδροι συζήτησαν το ζήτημα της επεξεργασίας Σύμβασης για το νομικό καθεστώς της Κασπίας θάλασσας, το ιρανικό πυρηνικό πρόγραμμα, καθώς και την κατάσταση που διαμορφώνεται στη Μέση Ανατολή, μεταξύ άλλων στη Συρία.</p>
<p>Μιλώντας για την κατάσταση στη Μέση Ανατολή, οι Μεντβέντεφ και Αχμαντινεζάντ εξέφρασαν την πεποίθηση πως τα προβλήματα στην περιοχή, συμπεριλαμβανόμενης της κατάστασης στη Συρία, μπορούν να λυθούν αποκλειστικά με πολιτικές μεθόδους, μέσω του διαλόγου όλων των ενδιαφερόμενων πλευρών. Οι δυο πλευρές υπογράμμισαν πως υποστηρίζουν τις προσπάθειες των περιφερειακών και άλλων διεθνών οργανώσεων, που διεξάγονται στα πλαίσια του ΟΗΕ, για την επίτευξη αυτού του στόχου. Την ίδια στάση κρατάει και η Κίνα, και οι δύο δυνάμεις έχουν μεγάλα οικονομικά και γεωπολιτικά συμφέροντα στην περιοχή και με διάφορους τρόπους επιδιώκουν την άμβλυνση της όξυνσης.</p>
