<p>Otwarto zmodernizowaną drogę Częstochowa-Olsztyn-Poraj</p>
<p>Powiatową drogę zmodernizowaną w ramach wartego ok. 67 mln zł unijnego projektu otwarto w poniedziałek w podczęstochowskim Olsztynie. Była to część przedsięwzięcia modernizacji lokalnych dróg tworzących 30-kilometrowe połączenie z Częstochowy przez Olsztyn do Poraja.</p>
<p>Projekt to inicjatywa powiatów myszkowskiego i częstochowskiego oraz władz miejskich Częstochowy. Wspólne przedsięwzięcie dostało prawie 24 mln zł unijnego dofinansowania ze środków Regionalnego Programu Operacyjnego Woj. Śląskiego na lata 2007-2013. Dzięki tej współpracy przebudowano m.in. zniszczone nawierzchnie, powstały też nowe chodniki i odwodnienia.</p>
<p>Jak poinformowała Monika Kosielak z urzędu gminy Olsztyn, prace przy budowie wiodącego przez tę gminę najdłuższego - ok. 17-kilometrowego - odcinka projektu trwały ponad rok. Nowe nawierzchnie i chodniki w miejscowościach Kusięta, Olsztyn i Biskupice, a także odwodnienie w samym Olsztynie wykonano kosztem ok. 10,8 mln zł. Wkład własny do tej części projektu zapewniły powiat częstochowski (prawie 2 mln zł) oraz gmina (ponad 1,3 mln zł).</p>
<p>Wspólna inwestycja kilku samorządów umożliwiła poprawę jakości najważniejszego połączenia drogowego gminy Olsztyn w kierunku północ-południe. Już wcześniej wyremontowano przebiegającą przez Olsztyn w osi wschód-zachód drogę krajową nr 46.</p>
<p>Jako pierwszy, w listopadzie 2010 r. swoją część projektu ukończył powiat myszkowski, gdzie remont był potrzebny na ponad 5-kilometrowym odcinku drogi Poraj - Choroń. Myszkowskie starostwo powiatowe - będące liderem całego projektu - pozyskało na swój odcinek 10 mln zł unijnego dofinansowania.</p>
<p>W połowie grudnia ub. roku gotowy był też odcinek wiodący ul. Legionów i Brzyszowską w Częstochowie. Miasto wykorzystało projekt m.in. dla rozbudowy jednopasmowego do tej pory fragmentu ul. Legionów do dwóch jezdni. Wcześniej gotowe były jej dwupasmowe odcinki od drogi krajowej nr 1 do ul. Żużlowej oraz od ul. Złotej do Hallera. Teraz dołożono brakujący fragment z dwoma rondami i mostem na rzece Kucelince. Na pozostałym jednojezdniowym odcinku odnowiono nawierzchnię, wzdłuż ulicy powstała też asfaltowa ścieżka rowerowa. Prace w Częstochowie kosztowały 14,5 mln zł, połowa pochodziła z UE.</p>
<p>Wniosek o dofinansowanie projektu pn. "Poprawa stanu dróg kluczem do poprawy stanu gospodarki subregionu północnego" złożono grudniu 2009 r. Umowę o dofinansowanie podpisano we wrześniu 2010 r</p>
