<p>Παζάρια και ανταγωνισμοί</p>
<p>Με μπόλικο παρασκήνιο, αδυσώπητες κόντρες και ανταγωνισμούς συνεχίζονται τα παζάρια κυβέρνησης - τρόικας - τραπεζιτών γύρω από το κούρεμα του κρατικού χρέους και για ζητήματα που έχουν να κάνουν με τα επιτόκια, τις νομικές ρήτρες, το «δίκαιο» που θα τα διέπει, τις εγγυήσεις που θα δοθούν στα νέα κρατικά ομόλογα κ.ά.</p>
<p>Μετά και τις συναντήσεις του υπουργού Οικονομικών Ευ. Βενιζέλου με τον εκπρόσωπο του διεθνούς τραπεζικού λόμπι (IIF) Τσ. Νταλάρα, εκπροσώπου περισσότερων από 400 τραπεζών, η διαδικασία φαίνεται να παίρνει παράταση για τις αρχές του 2012. Σύμφωνα με πληροφορίες, ορισμένες μερίδες του τραπεζικού κεφαλαίου φαίνεται να σπρώχνουν τα πράγματα σε «αδιέξοδο», να ακυρώσουν στην πράξη τη λεγόμενη «εθελοντική συμμετοχή», με στόχο να τους πληρωθούν τα αστρονομικά ποσά από τα λεγόμενα ασφάλιστρα κινδύνου (cds).</p>
<p>Τα βαθιά αδιέξοδα της εγκληματικής πολιτικής προκύπτουν και από το «επικαιροποιημένο Μεσοπρόθεσμο Πλαίσιο 2011 - 2015», που κατατέθηκε στη Βουλή ως προσάρτημα του κρατικού προϋπολογισμού από τη συγκυβέρνηση του μαύρου μετώπου. Μετά και το κούρεμα του κρατικού χρέους, σε ποσοστό 50%, ακόμη και στην περίπτωση που η λεγόμενη εθελοντική συμμετοχή πιάσει το 100%, παρά και τις ιδιωτικοποιήσεις μαμούθ που ετοιμάζουν, η μάζα του κρατικού χρέους για το 2012 θα φτάνει στα 309,3 δισ. ευρώ. Να σημειωθεί ότι το 2009 το κρατικό χρέος είχε διαμορφωθεί στα 298,67 δισ. ευρώ, ήταν δηλαδή σε χαμηλότερα επίπεδα από αυτά που θα τους απομείνουν μετά το κούρεμα!</p>
