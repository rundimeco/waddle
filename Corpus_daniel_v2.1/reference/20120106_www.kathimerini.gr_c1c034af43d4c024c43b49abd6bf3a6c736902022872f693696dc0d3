<p>ΕΒΕΑ: Με «αδιέξοδη πολιτική» και «χείριστες προοπτικές» η νέα χρονιά</p>
<p>Έντονη κριτική στην ακολουθούμενη οικονομική πολιτική άσκησε ο πρόεδρος του Εμπορικού και Βιομηχανικού Επιμελητηρίου Αθηνών (ΕΒΕΑ), Κωνσταντίνος Μίχαλος, με αφορμή τα νέα αυξημένα τεκμήρια και την προωθούμενη αύξηση στις τιμές του ηλεκτρικού ρεύματος.</p>
<p>«Η νέα χρονιά μπαίνει με τις χειρότερες προοπτικές», τόνισε ο κ. Μίχαλος και υποστήριξε ότι «η αδιέξοδη πολιτική που ακολουθεί η κυβέρνηση με τις συνεχείς αυξήσεις φόρων και τελών επί δικαίων και αδίκων, την επιβολή των νέων εξαντλητικών τεκμηρίων αλλά και τις αυξήσεις των τιμολογίων των ΔΕΚΟ, θα δώσουν την χαριστική βολή στις επιχειρήσεις αλλά και στο σύνολο της κοινωνίας».</p>
<p>Ο κ. Μίχαλος σημείωσε ότι οι φορολογούμενοι στη συντριπτική τους πλειοψηφία είναι αδύνατον να ανταποκριθούν σε αυτά τα νέα δεδομένα, και εκτίμησε ότι το αποτέλεσμα των αποφάσεων αυτών της κυβέρνησης θα είναι η αύξηση των λουκέτων στις επιχειρήσεις και η εξαθλίωση του κοινωνικού συνόλου.</p>
<p>«Το ΕΒΕΑ καλεί την κυβέρνηση να αναθεωρήσει τις αποφάσεις της και να κατανοήσει επιτέλους ότι με τις οριζόντιες αυτές πολιτικές, όπως άλλωστε συνέβη και τα τελευταία δυο χρόνια, δεν θα πετύχει τον στόχο της αύξησης των δημοσίων εσόδων. Όλη η προσοχή πρέπει να στραφεί στην κατάρτιση ενός νέου, δίκαιου φορολογικού συστήματος, στην ενδυνάμωση των ελεγκτικών μηχανισμών και ταυτόχρονα, στην προώθηση όλων εκείνων των αναγκαίων αναπτυξιακών δράσεων που θα δώσουν ένα τέλος στη βαθιά ύφεση που πλήττει την ελληνική οικονομία», κατέληξε ο κ. Μίχαλος.</p>
