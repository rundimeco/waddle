<p>Εμβολιασμός για τη γρίπη με βάση το... ρολόι;</p>
<p>Για τους άνδρες καλύτερα πρωί, για τις γυναίκες απόγευμα</p>
<p>Λονδίνο</p>
<p>Το εμβόλιο της γρίπης θα μπορούσε να είναι πιο αποτελεσματικό εάν άλλαζε η ώρα της ημέρας κατά την οποία χορηγείται στα δύο φύλα. Συγκεκριμένα οι πρωινές ώρες είναι οι πιο κατάλληλες για χορήγηση του εμβολίου στους άνδρες και οι απογευματινές για χορήγηση στις γυναίκες, σύμφωνα με βρετανούς ειδικούς.</p>
<p>Με βάση τον ημερήσιο ορμονικό κύκλο</p>
<p>Οι επιστήμονες του Ιατρικού Ερευνητικού Συμβουλίου της Βρετανίας σημειώνουν ότι ο συγχρονισμός της χορήγησης του εμβολίου με τους φυσικούς ημερήσιους κυκλικούς ορμονικούς ρυθμούς του κάθε φύλου μπορεί να προσφέρει καλύτερη ανοσία ενάντια στη γρίπη.</p>
<p>Το ανοσοποιητικό σύστημα γίνεται πιο «νωθρό» καθώς γερνάμε, γεγονός που εξηγεί για ποιον λόγο μόνο το ένα τρίτο των ηλικιωμένων ατόμων εμφανίζει πλήρη προστασία ενάντια στη γρίπη μετά τον εμβολιασμό.</p>
<p>Λαμβάνοντας αυτό το δεδομένο υπόψη οι ειδικοί αποφάσισαν να διερευνήσουν εάν η χορήγηση του εμβολίου σε διαφορετικές ώρες της ημέρας στα δύο φύλα θα μπορούσε να παράσχει καλύτερη προστασία.</p>
<p>Προκειμένου να συλλέξουν εθελοντές, οι επιστήμονες του Συμβουλίου ζήτησαν τη βοήθεια γενικών γιατρών του Μπέρμιγχαμ. Ξεκινούν τώρα δοκιμή σε 300 ηλικιωμένους άνδρες και γυναίκες οι οποίοι θα προσέλθουν για τον τακτικό εμβολιασμό τους ενάντια στη γρίπη σε διαφορετικές ώρες μέσα στην ημέρα ανάλογα με το φύλο τους. Η μελέτη θα διεξαχθεί αυτή τη σεζόν γρίπης καθώς και την επόμενη.</p>
<p>Θέμα δημόσιας υγείας</p>
<p>Σύμφωνα με την επικεφαλής της μελέτης καθηγήτρια Τζάνετ Λορντ«η αναζήτηση τρόπων ώστε να βελτιωθεί η απόκριση του οργανισμού στα εμβόλια αποτελεί μεγάλο θέμα δημόσιας υγείας. Γνωρίζουμε ότι η ανοσία μειώνεται με την πάροδο του χρόνου, εκτιμούμε όμως ότι βρήκαμε μια λύση για να ξεπεράσουμε αυτόν τον "σκόπελο"».</p>
<p>Η καθηγήτρια εξήγησε ότι το εύρημα σχετικά με τη διαφορετική απόκριση των δύο φύλων στο εμβόλιο της γρίπης ανάλογα με την ώρα της ημέρας ήταν τυχαίο. «Ενας συνάδελφος ανακάλυψε τη σύνδεση. Παρατήρησε ότι οι άνδρες εμφανίζουν καλύτερη ανοσολογική απόκριση το πρωί και οι γυναίκες το απόγευμα. Δεν γνωρίζουμε για ποιον λόγο συμβαίνει αυτό, πιστεύουμε όμως ότι συνδέεται με τις ορμόνες».</p>
<p>Τα επίπεδα των ορμονών του οργανισμού αλλάζουν μέσα στην ημέρα στο πλαίσιο ενός κυκλικού μοτίβου. Η επίδραση αυτών των αλλαγών είναι διαφορετική για τα δύο φύλα, υποπτεύονται οι επιστήμονες.</p>
