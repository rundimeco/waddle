<p>Piękny Ślub: Razem do końca życia</p>
<p>Wśród 37 par, które walczą o nagrodę w plebiscycie na pierwszym miejscu na razie są Dominika i Krzysztof.</p>
<p>Mają około 1,5 tys. głosów, ale szansę na wygraną ma każda para. Głosowanie trwa do 29 stycznia! Wybierz swoich faworytów.</p>
<p>Dominika mieszka w Maciejewie, Krzysztof jest z Brudzewic. Tych dwoje dwudziestolatków poznało się rok temu podczas zabawy w dyskotece w Stargardzie Szczecińskim.</p>
<p>- Było to 12 listopada. Ja bawiłam się na imprezie ze znajomymi, a Krzysiek obchodził tam 20 urodziny - opowiada Dominika. - Spotkaliśmy się na parkiecie. Kilka krótkich spojrzeń, później rozmowa i spotkanie następnego dnia przy kolacji. Już wtedy zostaliśmy parą.</p>
<p>Okazało się, że oczekiwania Dominiki i Krzysztofa są podobne. Oboje szukali osoby, z którą mogliby spędzić resztę życia. Nie interesowały ich przygody, tylko prawdziwa miłość, na zawsze.</p>
<p>- Podobało mi się jak Krzysztof opowiadał o planach na przyszłość, jak dojrzale mówił o rodzinie, uczuciach - wspomina Dominika. - Tak się złożyło, że moje urodziny, które wypadają trzy dni po jego spędziliśmy już, jako para. Po siedmiu miesiącach okazało się, że będziemy mieli dziecko.</p>
<p>Ich rodzice domyślali się już wcześniej. Wiadomość o ciąży najbardziej zaskoczyła samą Dominikę, ale była bardzo szczęśliwa. Teraz mieli tworzyć prawdziwą rodzinę. Na początku przyjeżdżali do siebie pokonując ok. 40 km, później zamieszkali razem. Dominika kończyła szkołę w Szczecinie, Krzysztof pracował.</p>
<p>- Niestety Amelka, która ma przyjść na świat w lutym ma chorą nerkę - dodaje dziewczyna. - Ten dzień, w którym o tym się dowiedziałam był smutny a zarazem radosny. Dokładnie 15 listopada w moje urodziny pojechałam na badanie USG. Przyjechałam zapłakana. Krzyśka nie było, pomyślałam, że zapomniał o moich urodzinach i badaniu, ale po chwili przyjechał. W prezencie, który dostałam od niego z kwiatami, w ozdobnej świeczce schowany był pierścionek. Drapiąc się po głowie zapytał, czy zostanę jego żoną. Znów się rozpłakałam i natychmiast się zgodziłam.</p>
<p>Młodzi planowali ślub we wrześniu, kiedy Amelka będzie już trochę większa. Mama Dominiki znalazła informację o plebiscycie Piękny Ślub, postanowili spróbować sił. Ślub po narodzinach córeczki byłby już pełnym spełnieniem marzeń.</p>
<p>- Dominika jest całym moim światem, chociaż nasza córeczka jest chora to wspieramy się i chcemy stworzyć wspaniałą rodzinę - mówi Krzysztof.</p>
<p>Piękny Ślub: Oprócz wesela mamy coś jeszcze(5-01-2012)Piękny Ślub: Marzą o ślubie, ale zdrowie synka jest najważniejsze(30-12-2011)</p>
