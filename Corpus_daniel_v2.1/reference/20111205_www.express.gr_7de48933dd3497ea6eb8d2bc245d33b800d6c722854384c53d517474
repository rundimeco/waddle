<p>Κέντρο Μεταμόσχευσης νησιδίων παγκρέατος στην Ελλάδα</p>
<p>Κέντρο Μεταμόσχευσης νησιδίων παγκρέατος θα λειτουργήσει και στην Ελλάδα στις αρχές του 2012, καθώς σύμφωνα με τα επιστημονικά δεδομένα, η μεταμόσχευση νησιδίων παγκρέατος για τη θεραπεία των ασθενών με σακχαρώδη διαβήτη τύπου Ι, αποτελεί παγκοσμίως την καθοριστική θεραπεία για την αντιμετώπιση του σακχαρώδη διαβήτη, την απελευθέρωση του ασθενούς από την ινσουλίνη και τον έλεγχο των επιπλοκών.</p>
<p>Σε διεθνή ημερίδα, που έγινε στην Αθήνα, δέκα κορυφαίοι επιστήμονες από τις ΗΠΑ και την Ευρώπη, ενημέρωσαν την ελληνική ιατρική κοινότητα για τις διεθνείς εξελίξεις στις μεταμοσχεύσεις νησιδίων παγκρέατος και επισήμαναν ότι η μεταμόσχευση είναι η μόνη λύση για την πρόληψη των επιπλοκών και τη φυσιολογική ρύθμιση του σακχάρου. Δεδομένου ότι σήμερα, η συγκεκριμένη θεραπεία βρίσκει πρόσφορο έδαφος και στην Ελλάδα, άριστα κατηρτισμένοι Έλληνες επιστήμονες, προγραμματίζουν με τη βοήθεια της νέας τεχνολογίας και σε συνεργασία με διεθνή μεταμοσχευτικά κέντρα, να λειτουργήσουν μέσα στους πρώτους μήνες του ερχόμενου έτους ένα σχετικό κλινικό πρόγραμμα.</p>
<p>«Θέλουμε να γράψουμε τη δική μας ιστορία στο παγκόσμιο μεταμοσχευτικό γίγνεσθαι των νησιδίων παγκρέατος», τόνισε ο καθηγητής Θεόδωρος Καρατζάς, επικεφαλής της οργανωτικής επιτροπής της ημερίδας και σημείωσε ότι «η συνεργασία μας με τα διεθνή μεταμοσχευτικά κέντρα αποτελεί το εχέγγυο της υψηλής επιστημονικής στάθμης του προγράμματος, για το καλό των ασθενών μας».</p>
<p>Ο σακχαρώδης διαβήτης τύπου 1 αποτελεί πλέον παγκόσμια μάστιγα, με θύματα κυρίως παιδιά και νέους ανθρώπους. Παράλληλα, πλήττει και τον κοινωνικό ιστό των χωρών, καθώς καταγράφεται αύξηση 2-5% ετησίως, ιδίως σε παιδιά προσχολικής ηλικίας.</p>
<p>Στην Ελλάδα, 1.000 παιδιά τον χρόνο καταγράφονται με νεοεμφανιζόμενο διαβήτη από τα οποία περίπου ποσοστό 20% σε δύο με τρεις δεκαετίες, θα αναπτύξει μία από τις δυσμενείς επιπλοκές, που προκαλεί η νόσος.</p>
<p>Σήμερα, οι ασθενείς, κυρίως νέοι και παιδιά, με σακχαρώδη διαβήτη τύπου 1, που χρίζουν αντιμετώπισης, είτε παραπέμπονται σε μεταμοσχευτικά κέντρα του εξωτερικού, είτε παραμένουν στην Ελλάδα περιμένοντας την αξιοποίηση παγκρεατικών μοσχευμάτων από κλινικά νεκρούς δότες, τα οποία παραμένουν ανεκμετάλλευτα.</p>
<p>Σύμφωνα με τους επιστήμονες, είναι αναγκαία και επιβεβλημένη η λειτουργία ενός εξειδικευμένου Κέντρου, στο οποίο θα λειτουργεί ομάδα επιστημόνων, ειδικών στην επεξεργασία παγκρέατος, την απομόνωση των νησιδίων και τη μετέπειτα μεταμόσχευσή τους.</p>
