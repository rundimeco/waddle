<p>«Γομάρια»...</p>
<p>Βγήκαν ήδη πολλοί στο σεργιάνι</p>
<p>(σ.σ.: από τον Κ. Στεφανόπουλο, την Διαμαντοπούλου και τον Π. Ευθυμίου μέχρι τον Σαμαρά που δήλωσε ότι «δεν είμαστε αγκαλιά με κάποιο ημερολόγιο»)</p>
<p>για να προπαγανδίσουν την παράταση του βίου της κυβέρνησης Παπαδήμου.</p>
<p>Ομως, το πιο... σοβαρό αιτιολογικό για τη μη διενέργεια εκλογών στον συμφωνημένο (υποτίθεται) χρόνο διεξαγωγής του, διατυπώθηκε από τον Ροντούλη.</p>
<p>Ο Ροντούλης - υφυπουργός της κυβέρνησης Παπαδήμου προερχόμενος από τον ΛΑ.Ο.Σ. - δήλωσε χτες σε ραδιοφωνικό σταθμό («Κανάλι 9») ότι οι εκλογές είναι «πολυτέλεια»...</p>
<p>Για να ενισχύσει το επιχείρημά του, περί παράτασης του βίου της παρούσας κυβέρνησης,</p>
<p>(η οποία στηρίζεται, μεταξύ άλλων, και στις ψήφους των βουλευτών του ΠΑΣΟΚ),</p>
<p>πρόσθεσε μάλιστα ότι κατά την ημερομηνία που έχει ανακοινωθεί για την τέλεση των εκλογών, στις 19 Φεβρουαρίου, συμβαίνουν φοβερά πράγματα. Οπως για παράδειγμα ότι «στη Φλώρινα έχει χιόνια»...</p>
<p>Και άρα πώς θα γίνουν εκλογές μέσα στα χιόνια...</p>
<p>Ακολουθώντας τη λογική (αν υποτεθεί ότι υπάρχει τέτοιο πράγμα) του Ροντούλη, θα είχαμε εν προκειμένω να προσθέσουμε:</p>
<p>Πέραν του γεγονότος ότι το χειμώνα «έχει χιόνια» στη Φλώρινα,</p>
<p>αμέσως μετά, την άνοιξη, ξεσπούν - ανά την επικράτεια - αλλεργίες λόγω της γύρης και - το χειρότερο - μετά την άνοιξη,</p>
<p>το καλοκαίρι, κάποιοι υποστηρίζουν ότι κυκλοφορούν καρχαρίες στα ανοιχτά της Κρήτης...</p>
<p>Είναι δυνατόν, λοιπόν, υπό τέτοιες συνθήκες να γίνονται εκλογές;</p>
<p>Αρα σόφρων η πρόταση του Ροντούλη να αποφύγουμε την «περιπέτεια» των εκλογών.</p>
<p>και τούτο για δύο λόγους:</p>
<p>Πρώτον και πέραν του ότι η αναβολή των εκλογών μάς απαλλάσσει από περιττές «πολυτέλειες»,</p>
<p>δεύτερον, μας εξασφαλίζει, μέσα από το μεγαλύτερο βίο της κυβέρνησης, την μακροημέρευση του Ροντούλη στην καρέκλα του υφυπουργού!</p>
<p>Επαναλαμβάνουμε, δε, ότι ο Ροντούλης είναι υφυπουργός με τις ψήφους, μεταξύ άλλων, των βουλευτών του ΠΑΣΟΚ</p>
<p>- εκείνους δηλαδή, που λίγες μέρες πριν γίνει υφυπουργός, ο Ροντούλης τους αποκαλούσε από βήματος Βουλής... «γομάρια».</p>
