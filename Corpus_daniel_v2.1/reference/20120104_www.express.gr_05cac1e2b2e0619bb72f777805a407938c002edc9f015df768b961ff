<p>Πτωτικά κινούνται τα ευρωπαϊκά χρηματιστήρια εν όψει της δημοπρασίας 10ετών γερμανικών ομολόγων</p>
<p>Πτωτικά κινούνται τα ευρωπαϊκά χρηματιστήρια πριν από τη δημοπρασία 10ετών γερμανικών ομολόγων, στην οποία έχουν στρέψει το ενδιαφέρον τους οι επενδυτές.</p>
<p>Ο πανευρωπαϊκός δείκτης μετοχών περίπου στις 11:00 (ώρα Ελλάδας) FTSEurofirst 300 κατέγραφε απώλειες 0,23%, μετά από ένα τετραήμερο ράλι.</p>
<p>Το ευρώ υποχωρεί κατά 0,11% στα 1,3034 δολάρια, με την ισοτιμία του να επηρεάζεται και από τη μικρή άνοδο της απόδοσης των 10ετών ιταλικών ομολόγων στο 6,94% (από 6,92%), κοντά δηλαδή στο ψυχολογικό όριο του 7%, αναφέρει στον ιστότοπό της η εφημερίδα Financial Times.</p>
<p>Σημειώνεται ότι η ισοτιμία του ευρώ σημείωσε χθες τη μεγαλύτερη άνοδο στο τελευταίο δίμηνο, ενισχυμένη από τα καλύτερα του αναμενόμενου στοιχεία για τον μεταποιητικό τομέα των ΗΠΑ και της Ευρώπης.</p>
<p>Τα στοιχεία υποδηλώνουν ότι η μείωση της βιομηχανικής παραγωγής στην Ευρωζώνη συνεχίσθηκε για τέταρτο συνεχόμενο μήνα τον Δεκέμβριο, αλλά με ρυθμό χαμηλότερο σε σχέση με τον Νοέμβριο, ενώ για την Αμερική δείχνουν ότι η βιομηχανική παραγωγή αυξήθηκε με τον ταχύτερο ρυθμό των τελευταίων έξι μηνών.</p>
<p>Η Γερμανία προτίθεται να πωλήσει μέσω της δημοπρασίας 10ετή ομόλογα αξίας 5 δις.ευρώ.</p>
<p>Η νευρικότητα των επενδυτών οφείλεται στο γεγονός ότι μία αντίστοιχη δημοπρασία τον Νοέμβριο δεν προσέλκυσε ικανοποιητική ζήτηση για να καλύψει την προσφορά του γερμανικού δημοσίου.</p>
<p>Αύριο, θα προχωρήσει η Γαλλία σε δημοπρασία ομολόγων, ενώ η Ιταλία και η Ισπανία θα αρχίσουν τον δανεισμό τους την επόμενη εβδομάδα.</p>
<p>Η Πορτογαλία θα διαθέσει σήμερα τρίμηνα έντοκα γραμμάτια ύψους 1 δισ.ευρώ.</p>
<p>Σε αντίθεση με τα ευρωπαϊκά χρηματιστήρια, τα ασιατικά κινούνται ανοδικά, με τον δείκτη MSCI Ασίας - Ειρηνικού να καταγράφει κέρδη 0,9%.</p>
<p>Η τιμή του πετρελαίου μπρεντ υποχώρησε κατά 0,3% και διαμορφώθηκαν στα 111,81 δολάρια το βαρέλι, μετά τη μεγάλη άνοδο κατά 4% που σημείωσαν χθες, λόγω της κλιμάκωσης της έντασης μεταξύ του Ιράν και των ΗΠΑ.</p>
