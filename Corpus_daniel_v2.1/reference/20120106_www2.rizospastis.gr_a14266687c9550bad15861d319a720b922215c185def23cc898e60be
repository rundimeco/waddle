<p>Η φωτιά της χαλυβουργίας να πάει παντού</p>
<p>Οι εργάτες προετοιμάζονται πυρετωδώς για την απεργία της 17ης Γενάρη</p>
<p>Στην πύλη του εργοστασίου της «Ελληνικής Χαλυβουργίας» στον Ασπρόπυργο, με 68 ημέρες απεργίας σήμερα, συνεχίζουν, κλιμακώνουν, οργανώνουν και προετοιμάζονται να απλώσουν τον αγώνα τους ακόμα παραπέρα σε κάθε χώρο εργασίας, σε κάθε επιχείρηση για να δοθεί συνολική απάντηση στην εργοδοσία και στην κυβέρνηση. Με τη νέα ομόφωνη απόφαση της προχτεσινής Γενικής τους Συνέλευσης στα χέρια τους, οργανώνουν τα επόμενα αγωνιστικά τους βήματα.</p>
<p>Ετσι, μετά τις παρεμβάσεις τους στο Βόλο (συμμετοχή στη σύσκεψη σωματείων και στο συλλαλητήριο) έχουν «οπλίσει» και προετοιμάζονται για την 24ωρη παναττική - πανεργατική απεργία στις 17 Γενάρη που έχουν αποφασίσει τα Εργατικά Κέντρα της περιοχής μετά από δικό τους κάλεσμα. Μπροστά σε αυτήν την κρίσιμη μάχη, που αφορά πλέον όλην την εργατική τάξη γιατί η επίθεση που έχει εξαπολυθεί από την εργοδοσία σε δικαιώματα και κατακτήσεις είναι ενιαία, μπαίνουν μπροστά. Σκοπός, η ανοιχτή επιστολή της ΓΣ των χαλυβουργών προς όλο τον εργαζόμενο λαό να φτάσει σε κάθε χώρο εργασίας. Μαζί της να βρεθούν και απεργοί χαλυβουργοί με εξορμήσεις, περιοδείες, συγκεντρώσεις που θα καλέσουν τους εργαζόμενους να πάρουν την υπόθεση της απεργίας στα χέρια τους. Να ανάψουν φωτιές αγώνα παντού και όπως οι χαλυβουργοί παλεύουν ενωμένοι και αποφασισμένοι, το ίδιο να πράξει και όλη η εργατική τάξη.</p>
<p>Αποτελεί τη μοναδική απάντηση που μπορούν να δώσουν οι εργαζόμενοι στη λυσσαλέα επίθεση που έχει εξαπολυθεί και οδηγεί πλέον ξεκάθαρα στην πλήρη εξαθλίωση.</p>
<p>Αλλωστε, η εργοδοσία, όπως αυτή της «Ελληνικής Χαλυβουργίας», απέδειξε και πάλι την περασμένη Τρίτη στην τριμερή συνάντηση πόσο αδίστακτη είναι και πως χωρίς ενδοιασμούς εκβιάζει και απειλεί προκειμένου να αυξήσει την ανταγωνιστικότητά της. Οι απειλές για νέες απολύσεις που εξαπέλυσε και οι εκβιασμοί για να λάβει νέα προνόμια σε βάρος του λαού, δείχνει πόσο αδηφάγο είναι το μεγάλο κεφάλαιο. Εκβιάζει και απαιτεί εργάτες - δούλους που θα δουλεύουν για ένα πιάτο φαΐ. Απαιτεί να παράγει με όσο πιο χαμηλό κόστος γίνεται για να μεγιστοποιεί τα κέρδη του.</p>
