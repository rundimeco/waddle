<p>Spożywanie polifenoli zawartych w skórce jabłka hamuje chorobę zapalną jelit</p>
<p>Spożywanie polifenoli zawartych w skórce jabłka hamuje aktywność komórek odporności, które biorą udział w rozwoju choroby zapalnej jelit – wynika z pracy, którą publikuje specjalistyczne pismo “Journal of Leukocyte Biology”.</p>
<p>U myszy, które otrzymywały dawkę tych związków, udało się złagodzić zapalenie jelit o podłożu autoagresywnym.</p>
<p>Jak oceniają autorzy pracy, odkrycie to może doprowadzić do stworzenia nowych metod leczenia pacjentów z chorobami zapalnymi jelit, takimi jak wrzodziejące zapalenie jelita grubego, choroba Crohna oraz rak jelita grubego, który ma związek ze stanem zapalnym.</p>
<p>Dotychczasowe badania wskazywały, że polifenole z różnych roślin modulują czynność układu odporności i mają działanie przeciwzapalne.</p>
<p>Jak podkreśla dr David W. Pascual z Montana State University w Bozeman (USA), wielu pacjentów cierpiących na choroby zapalne jelit stosuje suplementy dietetyczne z polifenolami, jako uzupełnienie konwencjonalnych terapii. Nie ma jednak wystarczająco dobrych dowodów naukowych, które uzasadniałyby takie postępowanie.</p>
<p>Naukowiec razem ze swoimi kolegami prowadził badania na myszach, u których zapalenie jelit próbowano wywołać chemicznie przy pomocy soli sodowej dekstranu sodu. Jednej grupie zwierząt podawano codziennie drogą doustną placebo, a drugiej – dawkę polifenoli ze skórki jabłka. Związki te są zaliczane do przeciwutleniaczy w związku z ich zdolnością do neutralizacji wolnych rodników.</p>
<p>Okazało się, że dzięki polifenolom z jabłek gryzonie były chronione przed chorobą zapalną jelit. Podawanie tych substancji tłumiło produkcję tzw. cytokin prozapalnych (tj. związków produkowanych przez komórki odporności i stymulujących procesy zapalne), w tym interleukiny 6 i czynnika nekrozy nowotworów alfa (TNF-?). Co więcej, myszy otrzymujące polifenole miały w jelitach mniej aktywnych limfocytów T, które pośredniczą w rozwoju zapalenia.</p>
<p>„Nasze wyniki wskazują, że naturalne składniki skórki jabłek mogą hamować stany zapalne w jelitach poprzez blokowanie limfocytów T i w ten sposób zmniejszać podatność na choroby autoagresywne” – komentuje dr Pascual.</p>
