<p>Ιταλία: Ανάπτυξη και ευρωομόλογα θέτουν ως προϋποθέσεις τα κόμματα που στηρίζουν την κυβέρνηση Μόντι</p>
<p>Η κυβερνητική πλειοψηφία, θεωρεί επίσης ότι "οι εισπράξεις από την καταπολέμηση της φοροδιαφυγής πρέπει να χρησιμοποιηθούν, πρωτίστως, για την μείωση της φορολογικής πίεσης που αντιμετωπίζουν οι εργαζόμενοι και οι επιχειρήσεις"</p>
<p>Τα κόμματα που στηρίζουν τον τεχνοκράτη πρωθυπουργό, Μάριο Μόντι, ζητούν να δοθεί, στο εξής, απόλυτη προτεραιότητα στην ανάπτυξη, όπως αναφέρεται στις θέσεις τους για το προσχέδιο του οικονομικού προγραμματισμού της κυβέρνησης.</p>
<p>"Η προτεραιότητα της κυβέρνησης και του κοινοβουλίου δεν μπορεί παρά να είναι, από αυτή την στιγμή, η ανάπτυξη της οικονομίας της χώρας. Ένας στόχος που πρέπει να επιδιωχθεί, τόσο σε εσωτερικό επίπεδο, όσο και στην Ευρωπαϊκή Ένωση, με απόλυτη αποφασιστικότητα", αναφέρεται στις θέσεις των κομμάτων της πλειοψηφίας, που πρόκειται να εγκριθούν σήμερα από την βουλή της Ρώμης.</p>
<p>Το προοδευτικό "Δημοκρατικό Κόμμα", ο κεντροδεξιός "Λαός της Ελευθερίας" και η κεντρώα πολιτική δύναμη "Udc", θεωρούν ότι "η επικύρωση του Δημοσιονομικού Συμφώνου πρέπει να συνοδευτεί από τη δέσμευση υπέρ μιας πολιτικής επενδύσεων για την ανάπτυξη των επιχειρήσεων και της απασχόλησης, και η υποστήριξη της πολιτικής αυτής μπορεί να περιλαμβάνει την έκδοση Ευρωομολόγων, ομολόγων σταθερότητας (Stability Bond) και ομολόγων που θα χρηματοδοτήσουν τα δημόσια έργα (Project Bond).</p>
<p>Η κυβερνητική πλειοψηφία, θεωρεί επίσης ότι "οι εισπράξεις από την καταπολέμηση της φοροδιαφυγής πρέπει να χρησιμοποιηθούν, πρωτίστως, για την μείωση της φορολογικής πίεσης που αντιμετωπίζουν οι εργαζόμενοι και οι επιχειρήσεις".</p>
<p>Στο κείμενο των κομμάτων που έδωσαν ψήφο εμπιστοσύνης στον Ιταλό πρωθυπουργό, σχετικά με την μελλοντική οικονομική πολιτική που θα ακολουθήσει η χώρα, τονίζεται, επίσης, ότι "οι μεγάλες δυσκολίες που αντιμετώπισαν οι ευρωπαϊκοί θεσμοί στην επίλυση της οικονομικής κρίσης, επιβεβαιώνουν ότι πρέπει να γίνουν επιπλέον βήματα προς την πολιτική ολοκλήρωση των ευρωπαϊκών χωρών, υιοθετώντας ένα ομοσπονδιακό μοντέλο".</p>
