<p>Katowice. Odroczona rozprawa ws. korupcji w śląskiej służbie zdrowia</p>
<p>Rozprawa przed Sądem Okręgowym w Katowicach w procesie dotyczącym korupcji w śląskiej służbie zdrowia została odroczona do 2 lutego. W czwartek jeden z oskarżonych dostarczył zaświadczenie lekarza sądowego, że nie może brać w niej udziału.</p>
<p>Proces dotyczy ustawiania przetargów na sprzęt dla placówek medycznych tak, aby wybierano w nich produkty firmy Philips. Na ławie oskarżonych zasiedli m.in. dyrektorzy szpitali oskarżeni o przyjmowanie łapówek.</p>
<p>W środę udało się rozpocząć proces, który wcześniej już dwukrotnie był przerywany z powodów formalnych. W trakcie środowej rozprawy jeden z oskarżonych, Wacław Sz., zgłosił sędziemu, że kilka dni wcześniej przeprowadzał sekcję zwłok 23-letniej kobiety, która zmarła na skutek powikłań po infekcji wirusem typu AH1N1. Sz. mówił, że źle się czuje, ma biegunkę i nie wyklucza, że sam może być chory. Na pytanie sądu o potwierdzenie ewentualnej choroby, odparł, że nie był u lekarza, ponieważ nie był w stanie.</p>
<p>W trakcie odczytywania aktu oskarżenia obrońcy zaczęli dopytywać o stan zdrowia Sz. w kontekście ewentualnego zarażenia się chorobą. Po kilkudziesięciu minutach i odczytaniu 13 z 223 stron aktu oskarżenia sędzia Piotr Pisarek ogłosił przerwę, po której przerwał rozprawę. Zarządził, aby oskarżony udał się do najbliższej stacji sanitarno-epidemiologicznej i wykonał badania, które stwierdzą czy cierpi na chorobę zakaźną i czy zagraża ona uczestnikom procesu.</p>
<p>W czwartek, w wydziale XVI karnym katowickiego sądu, w którym orzeka sędzia Pisarek poinformowano PAP, że Wacław Sz. dostarczył zaświadczenie lekarza sądowego potwierdzające, że nie może brać udziału w zaplanowanej na ten dzień rozprawie. Kolejny termin wyznaczono na 2 lutego.</p>
<p>Proces od początku napotyka na problemy. Nie udało się rozpocząć go w dwóch pierwszych terminach. Najpierw Wacław Sz. wnioskował o wyznaczenie obrońcy z urzędu. Za drugim razem jeden z oskarżonych nie miał adwokata, a ponieważ w innej sprawie był badany psychiatrycznie, obligatoryjnie musi mieć obrońcę.</p>
<p>Pod koniec ub. roku poznańska prokuratura oskarżyła o przyjmowanie i wręczanie łapówek 23 osoby, wśród nich dyrektorów szpitali ze Śląska, Zagłębia i Podbeskidzia oraz byłych pracowników holenderskiego koncernu. Akt oskarżenia objął m.in. byłego szefa działu medycznego i dawnego kierownika regionalnego oddziału Philips Polska. Wszystkim oskarżonym poznańska prokuratura zarzuciła popełnienie łącznie 90 przestępstw.</p>
<p>Według śledczych łapówki w zamian za wybór sprzętu jednego producenta przyjmowali w latach 1999-2006 ówcześni dyrektorzy i inne osoby funkcyjne placówek medycznych, m.in.: w Chorzowie, Jastrzębiu Zdroju, Katowicach, Wrocławiu, Raciborzu, Bielsku-Białej i Sosnowcu. Wartość kontraktów wynosiła od ok. 100 tys. zł do kilku milionów złotych.</p>
<p>Proceder polegał na wprowadzaniu do specyfikacji istotnych warunków zamówienia takich parametrów technicznych sprzętu medycznego, by ograniczyć dostęp do przetargu oferentom, którzy zaproponowali dostawę urządzeń innych producentów niż Philips.</p>
<p>29 przestępstw zarzucono Krzysztofowi B., który jako dyrektor działu medycznego Philips Polska miał - wraz z innymi osobami - wręczać łapówki przedstawicielom szpitali. Krzysztof B. usłyszał też zarzuty związane z wyłudzeniem pieniędzy m.in. na szkodę Philips Polska, dlatego spółka ta ma w procesie status oskarżyciela posiłkowego.</p>
<p>Na ławie oskarżonych zasiedli też m.in. były wicemarszałek woj. śląskiego Grzegorz Sz., któremu prokuratura zarzuciła korupcję w związku z pełnieniem funkcji szefa Chorzowskiego Centrum Pediatrii i Onkologii, a także Marian K., właściciel jednej z firm oferujących sprzęt medyczny Philipsa, który powiadomił prokuraturę o przestępstwach korupcyjnych.</p>
<p>Pięciu spośród oskarżonych złożyło wnioski o wymierzenie im kary bez procesu. Akt oskarżenia liczy 223 strony; sąd wstępnie oszacował, że jego odczytywanie może zająć dwie-trzy rozprawy.</p>
