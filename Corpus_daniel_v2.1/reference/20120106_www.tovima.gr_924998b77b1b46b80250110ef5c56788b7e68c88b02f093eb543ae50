<p>«Σύμφωνο σιωπής πάνω από συντρίμμια» καταγγέλει ο Χρυσοχοΐδης</p>
<p>Η εμμονή Παπανδρέου για εκλογή προέδρου μετά τις εκλογές οδηγεί σε κατασπατάληση πολύτιμου χρόνου</p>
<p>Ο υπουργός Ανάπτυξης, Ανταγωνιστικότητας και Ναυτιλίας, κ. Μ. Χρυσοχοΐδη έκανε την Πέμπτη το μεσημέρι μία σκληρή δήλωση για την εμμονή του κ. Γ. Παπανδρέου να θέλει να μεταθέσει τον χρόνο ανάδειξης του νέου προέδρου του ΠαΣοΚ για μετά τις εθνικές εκλογές.</p>
<p>Η δήλωση του κ. Μ. Χρυσοχοΐδη:</p>
<p>«Η προσωπική απόφαση του Γ. Παπανδρέου να μην είναι υποψήφιος Πρόεδρος του ΠΑΣΟΚ συνιστά έμμεση αναγνώριση των ευθυνών διακυβέρνησής του και αυτό τον τιμά.</p>
<p>Αντίθετα, η προσπάθεια μετάθεσης του χρόνου ανάδειξης νέου Προέδρου μετά τις εθνικές εκλογές προδίδει μια αμετανόητη εμμονή που οδηγεί σε κατασπατάληση πολύτιμου χρόνου.</p>
<p>Χρόνου που θα κοστίσει στο ΠΑΣΟΚ, στη δημοκρατική παράταξη και στην Ελλάδα.</p>
<p>Υπάρχει προφανής δυσαρμονία του κινήματος με την κοινωνία. Η οποία μπορεί να αρθεί μόνον αν οι πολίτες κρίνουν και δώσουν εντολή.</p>
<p>Το ΠΑΣΟΚ χρειάζεται Πρόεδρο και η χώρα προοδευτική πρόταση διακυβέρνησης. Εδώ και τώρα.</p>
<p>Αποδοχή της πρότασης Παπανδρέου ισοδυναμεί με σύμφωνο σιωπής πάνω από συντρίμμια. Και οδηγεί σε μόνιμη ύφεση τη δημοκρατική παράταξη .»</p>
