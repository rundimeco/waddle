<p>Ελλάδα: "Ο μεγάλος ασθενής της Ευρώπης"</p>
<p>Με τις ζωές ανθρώπων μπορεί να πληρώσει η Ελλάδα, την προσπάθεια διάσωσης της οικονομίας της, σύμφωνα με το BBC. Οι περικοπές στην υγεία, η επανεμφάνιση της ηπατίτιδας και η συγκλονιστική ιστορία μιας γυναίκας που είδε μέσα σε ένα χρόνο τη ζωή της να καταστρέφεται</p>
<p>Τους κινδύνους που αντιμετωπίζουν χιλιάδες πολίτες στην Ελλάδα, λόγω της τραγικής οικονομικής κατάστασης της χώρας και των περικοπών στον τομέα της υγείας, επισημαίνει το BBC.</p>
<p>Σε άρθρο με τίτλο "Ευρωπαϊκή κρίση: Γιατί η Ελλάδα είναι ο ασθενής της Ευρώπης", γίνεται αναφορά σε Έλληνες πολίτες, οι οποίοι βρέθηκαν από τη μια μέρα στην άλλη χρεωμένοι, χωρίς δουλειά και χωρίς τη δυνατότητα πρόσβασης σε γιατρούς και νοσοκομεία.</p>
<p>Χαρακτηριστική περίπτωση η συγκλονιστική ιστορία της Μαρίνα Δ., από τη Σάμου, της οποίας η επιχείρηση έκλεισε το 2009, καθώς δεν μπορούσε να αντεπεξέλθει στα δάνεια που είχε πάρει από τις τράπεζες, ενώ όσα χρήματα είχε μαζέψει (30.000 ευρώ) τα ξόδεψε σε δικηγόρους.</p>
<p>Όπως αναφέρει το BBC, η πίεση των παραπάνω της προκάλεσαν εγκεφαλικό, με αποτέλεσμα να καταλήξει σε αναπηρικό καροτσάκι, ενώ ένα χρόνο μετά διαγνώστηκε με καρκίνο, ενώ σήμερα η θεραπεία της διακόπηκε, καθώς δεν έχει καταφέρει να πληρώσει την ασφάλειά της.</p>
<p>Για τους ίδιους λόγους, διακόπηκε και η θεραπεία αποκατάστασης, για το εγκεφαλικό, κάτι που προκάλεσε την παρέμβαση των κοινωνικών υπηρεσιών, που την έστειλαν σε κλινική στην Αθήνα.</p>
<p>"Ποτέ δεν φανταζόμουν ότι θα κατέληγα έτσι. Αξίζω να πεθάνω, λόγω της οικονομικής καταστροφής της χώρας μου και της αποτυχίας του Εθνικού Συστήματος Υγείας" αναρωτιέται με πικρία.</p>
<p>Διαρκής επιδείνωση</p>
<p>Σύμφωνα με το άρθρο, αυτά τα ερωτήματα είναι πλέον καθημερινά στην Ελλάδα, λόγω των μεγάλων περικοπών στους μισθούς, τις συντάξεις, αλλά και τις κοινωνικές δαπάνες.</p>
<p>"Όταν τα οικονομικά μιας χώρας είναι καλά, η υγεία είναι η πρώτη προτεραιότητα. Σε περίοδο κρίσης όμως, οι άνθρωποι αποφεύγουν τους γιατρούς" αναφέρει ο παιδίατρος και πρόεδρος των Γιατρών του Κόσμου, Ν. Κανάκης.</p>
<p>Τα στοιχεία που επικαλείται το BBC, ενισχύουν τον παραπάνω ισχυρισμό,καθώς το 15% των Ελλήνων είναι πιο απίθανο να αναζητήσουν ιατρικές υπηρεσίες, από το ξέσπασμα της κρίσης και μετά.</p>
<p>Σύμφωνα με το άρθρο, πριν 10 χρόνια, ο Παγκόσμιος Οργανισμός Υγείας κατέτασσε την Ελλάδα στην 14η θέση σχετικά με τις υπηρεσίες υγείας, πιο ψηλά από τη Γερμανία και την Μεγάλη Βρετανία.</p>
<p>Όπως αναφέρει το BBC, η οικονομική κρίση, αλλά και τα συμφέροντα ιδιωτικών κλινικών έχουν αντιστρέψει δραματικά την κατάσταση.</p>
<p>Το ψυχολογικό πρόβλημα και οι λύσεις ανάγκης</p>
<p>Σύμφωνα με τον αξιωματούχο του υπουργείου Υγείας Ε. Καρδάρα, η κυβέρνηση έχει λάβει μέτρα για να μην μείνουν χωρίς ασφάλιση οι άνεργοι, ωστόσο πολλοί αποφεύγουν ακόμα και να συμπληρώσουν την αίτηση.</p>
<p>"Το πρόβλημα είναι ψυχολογικό. Οι Έλληνες είναι πολύ περήφανοι και αρκετοί από αυτούς δεν συμπλήρωσαν καν τις αιτήσεις, πολλοί από ντροπή και αρκετοί από άγνοια", προσθέτει ο κ. Καρδάρας.</p>
<p>Στο άρθρο γίνεται ακόμα εκτενής αναφορά στην χαοτική κατάσταση των ελληνικών νοσοκομείων και τους μεγάλους χρόνους αναμονής, που έχουν οδηγήσει πολίτες να ψάχνουν λύση στις "κλινικές του δρόμου", που στήνουν οργανώσεις όπως οι Γιατροί του Κόσμου.</p>
<p>Από το ξέσπασμα της κρίσης και μετά, ο αριθμός των Ελλήνων που απευθύνονται σε αυτές τις κλινικές έχει τετραπλασιαστεί στην Αθήνα και μάλιστα ξεπερνά αυτόν των φτωχών μεταναστών.</p>
<p>"Είναι θέμα χρόνου να ξεσπάσει κοινωνική κρίση, αν δεν έχει ξεσπάσει ήδη", εκτιμά ο κ. Κανάκης και προσθέτει ότι η προσοχή όλων είναι στην οικονομία, την ώρα που η Υγεία καταρρέει.</p>
<p>Επανεμφάνιση μεταδοτικών ασθενειών</p>
<p>Το BBC αντιμετωπίζει ως σύμπτωμα της κρίσης στην Ελλάδα την επανεμφάνιση ασθενειών, όπως η Μαλάρια και η ηπατίτιδα, αλλά και η ανησυχητική αύξηση των κρουσμάτων του HIV.</p>
<p>Πολλοί σπεύδουν να αποδώσουν την αύξηση στους χρήστες ναρκωτικών, ωστόσο αυτό δεν ισχύει απόλυτα.</p>
<p>Σύμφωνα με την πρόεδρο της ένωσης ιερόδουλων Ελλάδος, "πολλά αγόρια και κορίτσια στρέφονται στην πορνεία λόγω κρίσης, χωρίς εξετάσεις και χωρίς προφυλάξεις.</p>
<p>"Αυτό που ήταν απαραίτητο μέχρι σήμερα -η χρήση προφυλακτικού- σήμερα θεωρείται περιττό" δηλώνει χαρακτηριστικό.</p>
<p>Το αφιέρωμα του BBC στον "μεγάλο ασθενή της Ευρώπης" κλείνει με μια αμφιβολία. Μπορεί άραγε η Ελλάδα να εφαρμόσει το πρόγραμμα περικοπών χωρίς να επιδεινωθεί ραγδαία η υγεία των Ελλήνων;</p>
<p>"Κανείς δεν μπορεί να προβλέψει ποιες θα είναι οι συνέπειες. Το μόνο βέβαιο είναι ότι πάνω από το 20% του λαού θα ζήσει σε συνθήκες φτώχειας τα επόμενα χρόνια και το κακό που θεωρήσαμε ως παροδικό, θα έχει μεγάλη διάρκεια" δηλώνει ο Ν. Κανάκης εκφράζοντας την απαισιοδοξία του για το μέλλον.</p>
