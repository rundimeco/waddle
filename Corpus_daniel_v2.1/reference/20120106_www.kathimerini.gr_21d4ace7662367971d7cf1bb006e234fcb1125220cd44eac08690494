<p>Λαγκάρντ: Σε κίνδυνο η παγκόσμια οικονομία</p>
<p>Η επικεφαλής του Διεθνούς Νομισματικού Ταμείου Κριστίν Λαγκάρντ δήλωσε ότι η παγκόσμια οικονομία βρίσκεται σε κίνδυνο και κάλεσε τους Ευρωπαίους να μιλήσουν με μία φωνή απέναντι στην κρίση χρέους.</p>
<p>Η παγκόσμια οικονομία είναι σε μία επικίνδυνη κατάσταση, ανέφερε σε συνέντευξή της στη γαλλική Journal du Dimanche.</p>
<p>Η κρίση χρέους που συνεχίζει και στο 2012 μετά από μία ευρωπαϊκή σύνοδο στις 9 Δεκεμβρίου η οποία κατεύνασε μόνο προσωρινά τις αγορές, «είναι μία κρίση εμπιστοσύνης στο δημόσιο χρέος και στην αντοχή του οικονομικού συστήματος» πρόσθεσε.</p>
<p>«Η σύνοδος της 9ης Δεκεμβρίου δεν ήταν αρκετά λεπτομερής σε οικονομικούς όρους» σημείωσε η κ. Λαγκάρντ, υπογραμμίζοντας ότι θα ήταν «χρήσιμο για τους Ευρωπαίους να μιλούν με μία φωνή και να ανακοινώσουν ένα απλό και λεπτομερές χρονοδιάγραμμα». «Οι επενδυτές το περιμένουν» ανέφερε.</p>
<p>Σύμφωνα με την επικεφαλής του ΔΝΤ, μέρος του προβλήματος αποτελούν οι εθνικές εκκλήσεις για προστατευτισμό, οι οποίες δυσκολεύουν την εφαρμογή στρατηγικών διεθνούς συνασπισμού.</p>
<p>Οι αναδυόμενες χώρες έχουν επίσης επηρεαστεί, σημείωσε η Κριστίν Λαγκάρντ, αναφέροντας την Κίνα, τη Βραζιλία και τη Ρωσία.</p>
