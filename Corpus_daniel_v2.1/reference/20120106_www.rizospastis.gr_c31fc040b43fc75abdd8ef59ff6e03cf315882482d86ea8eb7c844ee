<p>Διευκρινίσεις χωρίς ουσιαστικό περιεχόμενο</p>
<p>Αναντίστοιχα του ντόρου που σήκωσαν τα αστικά επιτελεία, είναι τα συμπληρωματικά υπομνήματα που κατέθεσαν χτες</p>
<p>«Ανθρακες ο θησαυρός» στην υπόθεση των δύο οικονομικών εισαγγελέων Γρ. Πεπόνη και Σπ. Μουζακίτη, οι οποίοι κλήθηκαν χτες να δώσουν εξηγήσεις στον αντεισαγγελέα του Αρείου Πάγου Φ. Μακρή, σχετικά με τις καταγγελίες των ίδιων για παρεμβάσεις στο έργο τους. Από τις «διευκρινίσεις» των δύο οικονομικών εισαγγελέων, μέχρι τώρα προέκυψε μόνο ένα τρίτο πρόσωπο, το οποίο, όπως διαρρέεται, τους μετέφερε τη σύσταση - δυσαρέσκεια υπουργού για μια συγκεκριμένη υπόθεση που χειρίζονταν!</p>
<p>Επιβεβαιώνεται και μ' αυτόν τον τρόπο ότι ο κουρνιαχτός που σηκώθηκε από τα αστικά επιτελεία, στόχο είχε να θολώσει τα νερά για τη σύμφυτη με τον καπιταλισμό «νόμιμη» φοροαπαλλαγή και παράνομη φοροδιαφυγή του κεφαλαίου και να ενισχύσει την αυταπάτη ότι η λειτουργία των αστικών θεσμών, μπορεί να πατάξει τη διαπλοκή της πλουτοκρατίας με το κράτος και τα κόμματά της.</p>
<p>Σύμφωνα με πληροφορίες, οι δύο εισαγγελείς ανέφεραν κάποια ονόματα υπηρεσιακών και εξωυπηρεσιακών παραγόντων που εμφανίζονταν να επιθυμούν την επίσπευση και πιθανόν το κλείσιμο στις έρευνες που διενεργούσαν. Στα πολυσέλιδα υπομνήματά τους, δεν προβαίνουν σε αξιολογήσεις, αλλά καταθέτουν γεγονότα και πρόσωπα. Επίσης, σημειώνουν ότι δεν τους ενόχλησε ποτέ υπουργός ή υφυπουργός, αλλά τους μεταφέρθηκε επιθυμία ή δυσαρέσκεια υπουργού, μέσω τρίτου, προκειμένου να επισπευσθούν ή να κλείσουν τρεις διαφορετικές υποθέσεις που χειρίζονταν. Σύμφωνα με τις ίδιες διαρροές, δέχτηκαν και παραινέσεις από τρίτα πρόσωπα, του τύπου «άντε τελειώνετε», προκειμένου να ολοκληρώσουν σύντομα συγκεκριμένη υπόθεση.</p>
<p>Οι δύο εισαγγελείς έδωσαν εξηγήσεις στον Φ. Μακρή για πάνω από δύο ώρες. Ο καθένας κατέθεσε υπόμνημα περίπου 20 σελίδων, που κατά τα 2/3 αφορούσαν κοινές υποθέσεις, ενώ αποχώρησαν χωρίς να κάνουν δηλώσεις. Σε ορισμένα σημεία των υπομνημάτων, σύμφωνα με πηγές της εισαγγελίας του Αρείου Πάγου, χρειάζονται περαιτέρω διευκρινίσεις. Γι' αυτό και οι δύο οικονομικοί εισαγγελείς θα επανέλθουν στο εισαγγελικό γραφείο την επόμενη Δευτέρα, ώστε να κριθεί εάν τα όσα καταγγέλλουν συνιστούν παρεμβάσεις ή προτροπές.</p>
<p>Οι δύο εισαγγελείς χειρίζονται υποθέσεις, όπως η τεχνητή διόγκωση ελλείμματος από την ΕΛΣΤΑΤ, οι καταγγελίες Κουσελά για λίστα μεγαλοφοροφυγάδων που έμεινε στο συρτάρι, η μη είσπραξη προστίμων για λαθρεμπόριο καυσίμων, η υπόθεση Λαυρεντιάδη - Proton Bank, οι δανειοδοτήσεις των κομμάτων ΠΑΣΟΚ και ΝΔ κ.ά.</p>
