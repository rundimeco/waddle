<p>Adele ma raka krtani?</p>
<p>05.01.2012 , aktualizacja: 05.01.2012 13:24</p>
<p>Charakterystyczna chrypka, która przyniosła piosenkarce miliony, mogłaby wskazywać na bardzo poważne problemy z gardłem... Przerwana trasa koncertowa, szybka decyzja o operacji, zakaz mówienia po zabiegu: to wszystko daje jeszcze większe powody do niepokoju... Zarazem są inne schorzenia, bardziej prawdopodobne w przypadku tak młodej osoby, które objawiają się podobnie i skutkują zbliżonym postępowaniem medycznym... Zdecydowałem, że sprawę trzeba wyjaśnić u specjalisty.</p>
<p>Jeszcze parę tygodni temu nie miałem pojęcia o istnieniu Adele i jej problemach zdrowotnych.</p>
<p>Na święta przyjechał z Madrytu mój syn Piotrek ze swoją dziewczyną - Agnieszką. Poprosiłem syna o radę, jaki drobiazg pod choinkę ucieszyłby Agnieszkę.</p>
<p>- Kup jej nową płytę Adele - poradził syn.</p>
<p>Słuchamy wspólnie prezentu w święta a potem oglądamy DVD z londyńskiego koncertu w The Royal Albert Hall z września 2011. Agnieszka zadowolona, my z Piotrkiem kręcimy nosem na styl i repertuar, ale trzeba przyznać, że chrapliwy, mocny głos Adele robi wrażenie (nie tylko na nas, bo młodziutka piosenkarka sprzedała w tym roku 15,3 mln płyt i ma 6 nominacji do Grammy).</p>
<p>- Wiecie, że ona ma raka gardła i ten głos pewnie straci? - mówi ze smutkiem Agnieszka.</p>
<p>- Jak to raka gardła? - pytam. - W wieku 21 lat?</p>
<p>Siadam do komputera i zaczynam sprawdzać. Okazuje się, że nie chodzi o raka gardła, lecz najprawdopodobniej guzki na strunach głosowych. W porównaniu z rakiem to mały pikuś, ale dla kogoś, kto pracuje głosem, taka przypadłość może być jednak sporym problemem (Adele odwołała trasę koncertową. Jest już po operacji, przeszła ją w Bostonie i na razie lekarze zabraniają jej mówić, a co dopiero śpiewać).</p>
<p>Dzwonię do znajomej laryngolożki, dr Ewy Gołębiewskiej z Kliniki Otorynolaryngologii Szpitala MSWiA w Warszawie</p>
<p>- Znasz Adelę?</p>
<p>- No pewnie.</p>
<p>- A wiesz coś o jej chorobie?</p>
<p>- Naturalnie.</p>
<p>- I co jej jest?</p>
<p>- Ma albo guzki na strunach głosowych, albo tzw. obrzęki Reinkego. (Więcej na ten temat)</p>
<p>- A nie raka?</p>
<p>- Nie, nie wydaje mi się.</p>
<p>- Czytałem też coś o polipach.</p>
<p>- Nie sądzę, żeby to były polipy. Zresztą w krtani jest zwykle miejsce tylko na jeden polip i po jego usunięciu chory bardzo szybko odzyskuje swój naturalny głos.</p>
<p>- A guzki?</p>
<p>- Guzki są mniejsze od polipa. Mogą mieć rozmiary od ziarnka maku do - powiedzmy - główki od zapałki. Niestety, lubią się odnawiać. No i bardzo obciążają struny głosowe, co przekłada się na brzmienie głosu, jego barwę, etc.</p>
