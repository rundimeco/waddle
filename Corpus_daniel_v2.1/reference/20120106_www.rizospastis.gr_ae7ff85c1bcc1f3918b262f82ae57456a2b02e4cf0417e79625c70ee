<p>Ασία και Ειρηνικός: Η «νέα σελίδα» του ιμπεριαλιστικού πολέμου</p>
<p>Η «στρατιωτική υπεροχή» των ΗΠΑ θα διατηρηθεί πάση θυσία παρά τις «απαραίτητες περικοπές» που θα γίνουν, διαμήνυσε ο Πρόεδρος Μπαράκ Ομπάμα κατά την παρουσίαση της νέας αμυντικής στρατηγικής των ΗΠΑ από κοινού με τον επικεφαλής του Πενταγώνου Λίον Πανέτα, μίας νέας στρατηγικής που έχει θέσει στο επίκεντρο την Ασία.</p>
<p>«Ο στρατός μας θα είναι μικρότερος, όμως ο κόσμος πρέπει να γνωρίζει ότι οι Ηνωμένες Πολιτείες θα διατηρήσουν τη στρατιωτική υπεροχή τους, με ένοπλες δυνάμεις που θα είναι ευκίνητες, ευέλικτες και έτοιμες να αντιμετωπίσουν κάθε ενδεχόμενο και κάθε απειλή», διευκρίνισε ο Αμερικανός Πρόεδρος σε ομιλία του στο Πεντάγωνο, ουσιαστικά απεμπολώντας με τον πλέον επίσημο τρόπο το «δόγμα των δύο πολέμων» και υιοθετώντας το δόγμα του ενός «κύριου πολεμικού μετώπου» και των πολλαπλών εστιών με τη συνδυασμένη και ευρύτατη χρήση των μη επανδρωμένων αεροσκαφών, αλλά και «ευέλικτων μονάδων» έτοιμων να επέμβουν ανά πάσα στιγμή οπουδήποτε στον πλανήτη.</p>
<p>Το μέτωπο δε του πολέμου δεν είναι το Αφγανιστάν ούτε η Μέση Ανατολή. Οι «ΗΠΑ σήμερα αλλάζουν σελίδα» μετά από μία «δεκαετία πολέμου στο Αφγανιστάν και το Ιράκ» και πλέον στρέφονται στην «κρίσιμη περιοχή της Ασίας και του Ειρηνικού», όπως τόνισε ο Μπαράκ Ομπάμα.</p>
<p>Ο Αμερικανός Πρόεδρος επισήμανε εξάλλου την ανάγκη να γίνουν μεγαλύτερες επενδύσεις στον τομέα της κυβερνητικής και άφησε να εννοηθεί ότι οι ΗΠΑ ενδέχεται να είναι σε θέση να μειώσουν ακόμη περισσότερο το πυρηνικό οπλοστάσιό τους, χωρίς να διακινδυνεύσουν την ασφάλειά τους. Εξάλλου, όπως τόνισε παρά τις περικοπές, ο προϋπολογισμός για τις Ενοπλες Δυνάμεις, αν και με πιο αργό ρυθμό, συνεχίζει να αυξάνεται.</p>
<p>Στη νέα στρατηγική που έδωσε χτες στη δημοσιότητα ο Ομπάμα, δε δίνονται συγκεκριμένα στοιχεία για το κατά πόσο θα μειωθεί το στράτευμα ή πού ακριβώς θα γίνουν περικοπές. Αξιωματούχοι της αμερικανικής κυβέρνησης, ωστόσο, είχαν δηλώσει νωρίτερα ότι ο αριθμός των στρατιωτών και των πεζοναυτών θα μπορούσε να μειωθεί κατά 10% - 15% εντός της επόμενης δεκαετίας.</p>
