<p>Συγκρούσεις μεταξύ διαδηλωτών και της αστυνομίας στο Μπαχρέιν</p>
<p>Συγκρούσεις ξέσπασαν μεταξύ σιιτών διαδηλωτών και των δυνάμεων καταστολής στο Μπαχρέιν το βράδυ της Κυριακής, στη διάρκεια της κηδείας ενός 15χρονου, κατά τις οποίες τραυματίστηκε βαριά τουλάχιστον ένας άνθρωπος, σύμφωνα με την αντιπολίτευση.</p>
<p>Οι αστυνομικοί διέλυσαν με δακρυγόνα και σιδερένια ρόπαλα διαδήλωση νέων που διαμαρτύρονταν στη Σίτρα και σε άλλες σιιτικές τοποθεσίες στα περίχωρα της Μανάμα, μετά την κηδεία του έφηβου Σάγιεντ Χάσεμ Σάιντ που τραυματίστηκε θανάσιμα στο κεφάλι από δακρυγόνο.</p>
<p>Ενας νεαρός, ο Χάνι αλ-Κανίς, τραυματίστηκε βαριά στο κεφάλι από χειροβομβίδα, δήλωσε ένας πρώην βουλευτής της σιιτικής αντιπολίτευσης, ο Μάταρ Μάταρ.</p>
<p>«Δεκάδες άνθρωποι επλήγησαν από τα δακρυγόνα ή τραυματίστηκαν αλλά δέχθηκαν τις πρώτες βοήθειες σε σπίτια από γιατρούς εθελοντές, φοβούμενοι μήπως συλληφθούν στο νοσοκομείο», δήλωσε ο Ναμπίλ Ρατζάμπ πρόεδρος του Κέντρου του Μπαχρέιν για να Ανθρώπινα Δικαιώματα (αντιπολίτευση).</p>
<p>Το επίσημο ειδησεογραφικό πρακτορείο ειδήσεων Bna μετέδωσε ότι μετά την κηδεία, «μια ομάδα δολιοφθορέων απέκλεισε τους δρόμους και επιτέθηκε με πέτρες, σιδηρολοστούς και κοκτέιλ μολότοφ στην αστυνομία».</p>
<p>Η κυβέρνηση είχε κάνει λόγο για ενέδρα την Παρασκευή διαδηλωτών σε περίπολο της αστυνομίας, κατά την οποία χρησιμοποιήθηκαν κοκτέιλ μολότοφ και οι αρχές ανακοίνωσαν την Κυριακή τη σύλληψη 11 «δολιοφθορέων» που είχαν σχέση με το επεισόδιο.</p>
<p>Οι σιίτες του Μπαχρέιν, που είναι πλειοψηφία μεταξύ του αυτόχθονου πληθυσμού, επιχειρούν την αναζωπύρωση του κινήματος αμφισβήτησης κατά της σουνιτικής δυναστείας που άρχισε την περασμένη άνοιξη και κατεστάλη βίαια, εκτιμώντας ότι η σουνιτική ηγεσία δεν ανταποκρίθηκε στο αίτημά τους για μια πραγματική συνταγματική μοναρχία.</p>
