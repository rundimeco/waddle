<p>Novartis: «Επέστρεψε» 130 εκατ. ευρώ στην ελληνική οικονομία και κοινωνία</p>
<p>Σύμφωνα με τον πρώτο απολογισμό υπεύθυνης ανάπτυξης της εταιρείας.</p>
<p>Ποσόν ύψους 130 εκατ. ευρώ «επέστρεψε» πέρυσι στην ελληνική οικονομία η φαρμακευτική Novartis, μέσω πληρωμών άμεσων και έμμεσων φόρων, προμηθειών, μισθοδοσίας, ασφαλειών και επενδύσεων για έρευνα και προστιθέμενη αξία παραγωγής, σύμφωνα με τον πρώτο απολογισμό υπεύθυνης και βιώσιμης ανάπτυξης, που έδωσε στη δημοσιότητα η εταιρεία.</p>
<p>Μεταξύ άλλων, επένδυσε πάνω από 4 εκατ. ευρώ (έναντι 2,2 εκατ. το 2009) σε 90 κλινικές μελέτες στην Ελλάδα (48 αποκλειστικά τοπικές και 42 παγκόσμιας εμβέλειας), στις οποίες συμμετείχαν περισσότεροι από 54.000 ασθενείς. Επίσης, αύξησε το ποσοστό των αγορών της από εγχώριους προμηθευτές στο 92% το 2010 από 87% το 2008 και επένδυσε 27 εκατ. ευρώ σε έναν χρόνο, για την παραγωγή και προώθηση φαρμακευτικών σκευασμάτων, σε συνεργασία με ελληνικές φαρμακοβιομηχανίες.</p>
<p>«Σε αυτή τη δύσκολη συγκυρία για την Ελλάδα θα ήθελα να θέσω το ζήτημα της εταιρικής υπευθυνότητας σε μια ευρύτερη βάση και να το προσδιορίσω ως υπεύθυνη στάση των επιχειρήσεων απέναντι στην προσπάθεια, που κάνει η χώρα μας για να αντεπεξέλθει στα νέα δεδομένα που έχουν διαμορφωθεί», σημείωσε ο αντιπρόεδρος του διοικητικού συμβουλίου της «Novartis Hellas», Κωνσταντίνος Φρούζης, γενικός γραμματέας του Συλλόγου Φαρμακευτικών Επιχειρήσεων Ελλάδος (ΣΦΕΕ).</p>
<p>Σε επίπεδο περιβαλλοντικής προστασίας, η εταιρεία πέτυχε μείωση της κατανάλωσης νερού κατά σχεδόν 15% έναντι του 2009 (από 9.547 κυβικά σε 8.297), ενώ στο ίδιο διάστημα περιόρισε κατά 3,5% τις συνολικές εκπομπές ισοδύναμου διοξειδίου του άνθρακα, στους 1.739,6 τόνους πέρυσι (μεταξύ άλλων, χρησιμοποιώντας υβριδικά αυτοκίνητα και οχήματα χαμηλών εκπομπών).</p>
<p>Η Novartis Hellas, που, όπως αναφέρεται, τα τελευταία έτη προσλαμβάνει περισσότερους ανθρώπους από εκείνους που αποχωρούν, έχει ως στόχο να διατηρήσει κάτω από το 7% την οικειοθελή αποχώρηση εργαζομένων (και κάτω από 5% ειδικά των νέων).</p>
<p>Σύμφωνα με μελέτη της IMS η Novartis είναι, βάσει μεριδίου αγοράς, η πρώτη φαρμακευτική εταιρεία στην Ελλάδα. Ανήκει στον ομώνυμο όμιλο, που το 2010 επένδυσε παγκοσμίως στην έρευνα 7,06 δισ. ευρώ.</p>
