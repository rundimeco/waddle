<p>Η «Αγωγή του πολίτου» κ. Καψή...</p>
<p>«Ενδεχόμενα ορισμένοι να διαφωνούν σφόδρα με το "όλοι μαζί τα φάγαμε" αλλά είναι πλέον σαφές ότι (...) το να είμαστε καλοί πολίτες είναι ευθύνη όλων μας και κανείς δεν μπορεί να εξαιρεθεί».</p>
<p>Αυτή η περισπούδαστη... κενολογία περί «καλών πολιτών» - που όπως κάθε κενολογία καμώνεται την ευφυΐα - ανήκει στον κυβερνητικό εκπρόσωπο, Παντελή Καψή.</p>
<p>Ο οποίος με το ευρύτατο πνεύμα που διαθέτει προφανώς και δε συγκαταλέγεται στους «ορισμένους» που διαφωνούν με το «όλοι μαζί τα φάγαμε».</p>
<p>Ο Καψής συμφωνεί πως «όλοι μαζί τα φάγαμε». Και ως εκ τούτου τώρα μας απειλεί για λογαριασμό της κυβέρνησης</p>
<p>με το σύνθημα «ευρώ ή θάνατος» και</p>
<p>με παρασύνθημα το «δεν υπάρχει σάλιο»...</p>
<p>Αλλά πώς και έπεσε τόσο έξω ο κ. Καψής και παρά το γεγονός ότι η τάξη που υπηρετεί συνέδεσε τις τύχες μας με το ευρώ της... αθανασίας, εντούτοις φτάσαμε εδώ που φτάσαμε;</p>
<p>Πώς εξηγεί ο κ. Καψής ότι αυτοί οι «καλοί πολίτες» που μας κυβερνούν (και στους οποίους πλέον συγκαταλέγεται) έφεραν την Ελλάδα και το λαό της στην πτώχευση, στη χρεοκοπία, στην καταστροφή;</p>
<p>Πού πήγαν όλες οι προηγούμενες προβλέψεις, οι δικές του και των ομοίων του για την «ευρω-ευμάρεια», ώστε να έχουν σήμερα το σθένος να ποζάρουν από καθέδρας ως κήρυκες της «ευθύνης» που «πρέπει» να αναλάβουν - όλοι... ανεξαιρέτως - οι Ελληνες;</p>
<p>Αν δεν κάνουμε λάθος αυτός, ο κ. Καψής, ήταν ο διευθυντής των «Νέων» όταν η συγκεκριμένη εφημερίδα έγραφε στις 2/1/2002:</p>
<p>«Η επίσημη κυκλοφορία του ευρώ ως εθνικού νομίσματος αποτελεί χωρίς αμφιβολία ένα ιστορικό άλμα για την Ελλάδα (...) Πρόκειται για μια επιτυχία που η σημασία της ασφαλώς δεν εξαντλείται στα οικονομικά οφέλη. Μια επιτυχία που ανοίγει νέους δρόμους για την Ελλάδα στον 21ο αιώνα...».</p>
<p>Ο κ. Καψής ήταν διευθυντής των «Νέων» όταν την ίδια μέρα η εφημερίδα που διεύθυνε πανηγύριζε καθότι</p>
<p>«με πυροτεχνήματα, μουσική, άφθονη σαμπάνια και... ουρές μπροστά στις αυτόματες ταμειακές μηχανές των τραπεζών γιόρτασαν οι Ευρωπαίοι την έλευση του νέου έτους και του νέου νομίσματος»...</p>
<p>Τι συνέβη και όλα αυτά τα «ωραία» μετατράπηκαν σε «φούσκα»;</p>
<p>Και πόσο θράσος χρειάζεται οι διακινητές της «φούσκας» να έρχονται με το ίδιο προ δεκαετίας ατσαλάκωτο ύφος του ειδήμονα και να μας κάνουν μαθήματα περί «αγωγής του πολίτη»;...</p>
