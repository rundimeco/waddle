<p>Hołowczyc: bałem się, bo jechałem pod prąd</p>
<p>Po raz pierwszy w historii Rajdu Dakar Polak jest liderem. Krzysztof Hołowczyc kierowca Orlen Teamu przyznał, że bał się, bowiem jechał pod prąd</p>
<p>- Trochę pobłądziliśmy. Źle skręciliśmy w jednym z miejsc, pojechaliśmy trasą motocyklistów i musieliśmy wracać pod prąd odcinka. Miałem ogromnego stracha, gdyż się śpieszyłem, a z naprzeciwka jechały na mnie motocykle. To ja jechałem pod prąd więc musiałem im ustępować. Później przeprawiając się przez rzekę, uderzyliśmy w gałąź, która przeszyła nam szybę i tak skończyliśmy OS - powiedział Hołowczyc, współczując motocykliście Jakubowi Przygońskiemu.</p>
<p>- Bardzo szkoda Kuby, który miał problemy z silnikiem. To dziwna awaria biorąc pod uwagę, że był to dopiero trzeci etap rajdu - dodał.</p>
<p>Przygoński zajmował czwarte miejsce w klasyfikacji generalnej. Stanął na 69. kilometrze trzeciego odcinka specjalnego. - Kuba ma rozerwany silnik. Opuścił way pointy, a regulamin nie przewiduje możliwości dostarczenia mu jednostki napędowej. Wielka szkoda, ale wynika z tego, że to dla niego koniec rajdu" - skomentował Jacek Czachor, który też miał problemy.</p>
<p>- Szczególnie trudna była partia przez rzekę w rwącej wodzie i kamieniach. Cały czas jechałem pierwszym biegiem i zmęczyłem się maksymalnie. Zawisnąłem na jednej ze skarp, nadjechał konkurent, który we mnie uderzył. Motocykle się wywróciły i długo walczyliśmy, żeby je wyciągnąć. Wycieńczyło mnie to fizyczne, ale dalej mimo to jechałem szybko. Zaliczyłem wszystkie way pointy i jestem na mecie - relacjonował Czachor, 23. po trzech etapach.</p>
<p>Marek Dąbrowski, który zajmuje 38. pozycję podkreślił, że nie był to dobry dzień dla motocyklistów Orlen Teamu. - Kubie eksplodował fabrycznie nowy silnik - to nie powinno mieć miejsca. We wtorek ograbiony został jeden z naszych samochodów assistace; skradziono ważne dokumenty, między innymi paszport.</p>
<p>W środę bardzo trudny, długi i wymagający etap z San Juan do Chilecito. Trasa biegnie przez mnóstwo wyschniętych koryt rzek oraz kaniony. Pod koniec odcinka organizator zapowiedział wiele pułapek.</p>
