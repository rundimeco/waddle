<p>Απάντηση Ψυχάρη στον Γ. Παπανδρέου: ¨Μας είπαν ότι το δάνειο δεν το ενέκρινε το Μαξίμου"</p>
<p>Απαντώντας στα όσα ο κ Παπανδρέου ανέφερε στην συνεδρίαση του Πολιτικού Συμβουλίου του ΠΑΣΟΚ ο πρόεδρος του Δημοσιογραφικού Οργανισμού Λαμπράκη κ. Σταύρος Π. Ψυχάρης έκανε την ακόλουθη δήλωση:</p>
<p>«Είναι αληθές ότι ο ΔΟΛ εζήτησε δάνειο από την Εθνική Τράπεζα της οποίας είναι πελάτης τα τελευταία 90 χρόνια. Η Εθνική είπε όχι επισήμως. Ανεπισήμως μας είπαν ότι δεν το ενέκρινε το Μαξίμου.</p>
<p>Είναι προφανές ότι παρεμβάσεις στις τράπεζες εναντίον εφημερίδων που δεν ικανοποιούν τις επιθυμίες των κυβερνώντων μαρτυρούν φασίζουσα νοοτροπία.</p>
<p>Είναι αυτονόητο ότι μαζί με την εξουσία χάνεται και η μνήμη, ακόμη και για εντελώς πρόσφατα γεγονότα.</p>
<p>Ο υπό αποχώρηση πρόεδρος του ΠαΣοΚ παρακαλείται να δηλώσει υπό ποιες συνθήκες συναντηθήκαμε τελευταία φορά στο Μέγαρο Μαξίμου και γιατί ζητήθηκε να πάμε από την πίσω πόρτα του κτιρίου. Και ποιος ζήτησε κάτι από τον άλλο!»</p>
<p>Οι αναφορές του Γ. Παπανδρέου στη σύγκρουση με τα συμφέροντα, το δικαστικό σύστημα και την κυβέρνηση Παπαδήμου</p>
<p>Δεν είμαστε σταθεροί στη σύγκρουσή μας με τα συμφέροντα, ομολόγησε ο πρόεδρος του ΠΑΣΟΚ Γιώργος Παπανδρέου, μιλώντας στη συνεδρίαση του Πολιτικού Συμβουλίου του Κινήματος. Όπως ανέφερε ο εκπρόσωπος Τύπου του ΠΑΣΟΚ Πάνος Μπεγλίτης, ο κ. Παπανδρέου ανέφερε ότι η κυβέρνησή του αναγκασμένη να αντιμετωπίσει τα προβλήματα, δεν ασχολήθηκε με τα αίτια που τα δημιούργησαν.</p>
<p>Στη διετία, τόνισε ο κ. Παπανδρέου, σύμφωνα με την ενημέρωση του κ. Μπεγλίτη, δεν δώσαμε βάρος στις αιτίες της κρίσης και δεν ήμασταν σταθεροί στη σύγκρουσή μας με ένα σύστημα αντιπαραγωγικό, κρατικοδίαιτο και κομπραδόρικο, το οποίο ευθύνεται και ενέχεται για την ελληνική πλευρά της κρίσης. Έπρεπε, πρόσθεσε ο πρόεδρος του ΠΑΣΟΚ, να ονομάσουμε τα συμφέροντα αυτά.</p>
<p>Ο κ. Παπανδρέου αναφέρθηκε στον Πρόεδρο του Δημοσιογραφικού Οργανισμού Λαμπράκη Σταύρο Ψυχάρη, ο οποίος, όπως είπε, ζήτησε δάνειο 10 εκ. ευρώ από την Εθνική Τράπεζα, θέμα που έφθασε και στον ίδιο, κακώς, όπως υποστήριξε, διότι τα θέματα αυτά πρέπει να κρίνονται με τραπεζικά κριτήρια. Και όταν του αναφέρθηκε ότι δεν πληρούνται τα τραπεζικά κριτήρια είπε να μη δοθεί το δάνειο.</p>
<p>Ο πρόεδρος του ΠΑΣΟΚ τοποθετεί τον χρόνο έναρξης της σύγκρουσης με το δημοσιογραφικό συγκρότημα που διευθύνει ο κ. Ψυχάρης, από τότε που απορρίφθηκε η αίτηση χορήγησης του δανείου.</p>
<p>Αναφέρθηκε και στην υπόθεση της συγχώνευσης Εθνικής-ΑLPHA, η οποία δεν έγινε ποτέ, διότι, όπως είπε, υπονομεύθηκε, χωρίς όμως να δώσει περισσότερα στοιχεία.</p>
<p>Αναφορά έκανε και στις καταγγελίες για τα CDS και την ενδεχόμενη εμπλοκή αδελφού του στην υπόθεση, τονίζοντας ότι από τη στιγμή που έγινε η καταγγελία, θα έπρεπε να είχε κινηθεί αυτεπάγγελτα η Δικαιοσύνη, αντί να γίνεται ο πρωθυπουργός υπόλογος για περιστατικά που δεν ερευνήθηκαν και δεν ολοκληρώθηκαν.</p>
<p>Σχετικά με τους στόχους του ΠΑΣΟΚ τόνισε ότι η πρώτη προτεραιότητα είναι η χώρα, στρατηγικός στόχος της οποίας είναι να παραμείνει ισότιμο μέλος της ευρωζώνης, εντός του ευρώ, με πλήρη συνείδηση των προβλημάτων που αντιμετωπίζει η ευρωζώνη και πλήρη συνείδηση της χώρας και του λαού του τι σημαίνει η συμμετοχή στο ευρώ.</p>
<p>Για μια ακόμα φορά τόνισε ότι το ΠΑΣΟΚ πρέπει να υπερασπιστεί την κυβέρνηση Παπαδήμου και να συμβάλει στην ομαλή ολοκλήρωση της αποστολής της, η οποία, όπως είπε, δεν περιορίζεται μόνο στην εφαρμογή των αποφάσεων της 26ης Οκτωβρίου, αλλά έχει και την ευθύνη της καθημερινής διακυβέρνησης. Η κυβέρνηση, υπογράμμισε, πρέπει να στηριχτεί μακριά από σκοπιμότητες, παίγνια και εκβιασμούς.</p>
<p>Προσδιορίζοντας τις καθημερινές ευθύνες της κυβέρνησης από τις 15 Ιανουαρίου, τις συνόψισε ως εξής: ολοκλήρωση της δανειακής σύμβασης, οι υποχρεώσεις της χώρας από το επικαιροποιημένο μνημόνιο, η διαπραγμάτευση για το PSI, θέματα τα οποία χαρακτήρισε εξαιρετικής σημασίας.</p>
<p>Τόνισε επίσης ότι το ΠΑΣΟΚ δίνει ιδιαίτερο βάρος στην επανακεφαλαιοποίηση του τραπεζικού συστήματος και την αναδιοργάνωσή του, διότι, σήμερα, δεν επιτελεί την αποστολή του.</p>
<p>Αναφερόμενος στο ίδιο το ΠΑΣΟΚ τόνισε ότι συνεχίζει να παραμένει πυλώνας σταθερότητας για το πολιτικό σύστημα και τη χώρα. Βασική του υποχρέωση, πρόσθεσε, είναι η επαναξιολόγηση της πολιτικής του, της φυσιογνωμίας του, της πολιτικής του ταυτότητας και του ιδεολογικού του στίγματος.</p>
<p>Σχετικά με την κυβερνητική διετία τόνισε ότι η αξιολόγηση και ο απολογισμός πρέπει να γίνει χωρίς αποστασιοποίηση από τις ευθύνες και πρόσθεσε ότι δεν είναι έντιμο να ακουμπάμε τις ευθύνες στις πλάτες ενός ή ολίγων οι οποίοι γίνονται εξιλαστήρια θύματα, ενώ οι άλλο μένουν στο απυρόβλητο.</p>
