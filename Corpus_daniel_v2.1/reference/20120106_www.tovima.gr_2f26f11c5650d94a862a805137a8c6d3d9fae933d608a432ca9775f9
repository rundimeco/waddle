<p>Κένυα: Επιδημία χολέρας σε προσφυγικό καταυλισμό</p>
<p>Οφείλεται σε νεοφερμένους από τη Σομαλία, σύμφωνα με στοιχεία του ΟΗΕ</p>
<p>Επιδημία χολέρας ξέσπασε στον μεγαλύτερο προσφυγικό καταυλισμό στην Κένυα, όπου βρίσκονται σχεδόν 500.000 σομαλοί πρόσφυγες, ανακοίνωσε ο ΟΗΕ.</p>
<p>Η έλλειψη ασφάλειας εξακολουθεί να δυσχεραίνει την προσπάθεια αρωγής μετά τις απαγωγές δυτικών εργαζομένων σε οργανώσεις βοήθειας από το χαοτικό συγκρότημα πέντε καταυλισμών προσφύγων, όπου αναπτύχθηκαν άλλοι 100 κενυάτες αστυνομικοί τον τελευταίο μήνα, ανέφερε ακόμη ο Οργανισμός Ηνωμένων Εθνών.</p>
<p>«Υπάρχουν 60 κρούσματα χολέρας στους καταυλισμούς, περιλαμβανομένων 10 επιβεβαιωμένων στο εργαστήριο και ενός θανατηφόρου κρούσματος», δήλωσε ο Αντρέι Μάχεσιτς, εκπρόσωπος της Ύπατης Αρμοστείας του ΟΗΕ για τους Πρόσφυγες.</p>
<p>Το ξέσπασμα πιστεύεται ότι οφείλεται σε νεοφερμένους πρόσφυγες από τη Σομαλία, όπου η ασθένεια είναι ενδημική, ενώ αρκετοί ενδέχεται να προβλήθηκαν από το βακτήριο καθ' οδόν, πίνοντας μολυσμένο νερό σε περιοχές που είχαν πλημμυρίσει εξαιτίας σφοδρών βροχών, πρόσθεσε.</p>
