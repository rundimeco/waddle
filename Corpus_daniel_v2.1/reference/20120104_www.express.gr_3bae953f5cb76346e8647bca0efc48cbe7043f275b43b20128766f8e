<p>Κόσμος Ιράν: Περίπου 700 μεταρρυθμιστές κατέθεσαν υποψηφιότητες για τις βουλευτικές εκλογές</p>
<p>Ιράν: Περίπου 700 μεταρρυθμιστές κατέθεσαν υποψηφιότητες για τις βουλευτικές εκλογές</p>
<p>Από τα 5.395 άτομα που κατέθεσαν υποψηφιότητα για τις βουλευτικές εκλογές στο Ιράν, οι 700 είναι μεταρρυθμιστές ή πρόσκεινται σε αυτούς, υποστήριξε σήμερα ένας Ιρανός βουλευτής, ο Μοστάφα Κοβακαμπιάν, μιλώντας στο πρακτορείο Mehr.</p>
<p>Το ιρανικό καθεστώς θεωρεί τους μεταρρυθμιστές ένα "ρεύμα συνωμοτών" λόγω της ανάμιξής τους στις διαδηλώσεις μετά τις αμφιλεγόμενες προεδρικές εκλογές του 2009, στις οποίες επανεξελέγη πρόεδρος ο Μαχμούντ Αχμαντινετζάντ.</p>
<p>Οι υποψηφιότητες των 700 μεταρρυθμιστών δεν έχουν εγκριθεί ακόμη.</p>
<p>Με βάση το σύνταγμα του Ιράν το Συμβούλιο των Φρουρών, στο οποίο μετέχουν έξι κληρικοί και έξι νομικοί, έχει την εξουσία να απορρίψει τους υποψήφιους που θεωρεί ότι είναι αντίθετοι με το ισλαμικό σύστημα.</p>
<p>Δεν υπάρχουν ωστόσο συγκεκριμένα κριτήρια για την έγκριση ή την απόρριψη των υποψηφίων, για αυτό είναι ασαφές πόσοι από τους μεταρρυθμιστές θα μπορέσουν να συμμετάσχουν στις εκλογές της 2ας Μαρτίου.</p>
<p>Ο Κοβακαμπιάν, ένας από τους λίγους μεταρρυθμιστές του κοινοβουλίου, είπε ότι όλοι οι υποψήφιοι έχουν υψηλά προσόντα και μάλιστα μερικοί από αυτούς είναι πανεπιστημιακοί.</p>
<p>Στο υπουργείο Εσωτερικών έχουν κατατεθεί 5.395 υποψηφιότητες, οι 428 από τις οποίες είναι γυναικών.</p>
