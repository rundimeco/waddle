<p>Ο αγώνας για κτηνοτροφία υπέρ των λαϊκών αναγκών</p>
<p>Ο τομέας της κτηνοτροφίας παραμένει ελλειμματικός, ξοδεύονται δισ. ευρώ για εισαγωγές προϊόντων που μπορούμε και έχουμε δυνατότητες να παράγουμε.</p>
<p>Το μεγαλύτερο ποσοστό στις εισαγωγές αγροτικών προϊόντων το κατέχει το κρέας και τα παρασκευάσματα κρέατος (18,8%). Ακολουθούν τα γαλακτοκομικά προϊόντα & αυγά πουλιών (12,2%). Μαζί με τις εισαγωγές ζωοτροφών (5,9%) αποτελούν το 36,5% των εισαγωγών αγροτικών προϊόντων και σε αξία 2,3 δισ. ευρώ για το 2010 (Πηγή: ΚΕΠΕ οικονομικές εξελίξεις, τεύχος 15, Ιούνιος 2011).</p>
<p>Την ίδια στιγμή, η κτηνοτροφία φθίνει καταστρέφοντας τους μικρούς και μεγάλο μέρος των μεσαίων κτηνοτρόφων, ενώ ενισχύεται η συγκέντρωση μεγάλου μέρους της κτηνοτροφικής παραγωγής σε μεγάλες μονάδες επιχειρηματικής μορφής. Ηδη γαλακτοβιομηχανία, πτηνοτροφία, ζωοτροφές, σημαντικό ποσοστό χοιροτροφίας μονοπωλούνται. Οι απασχολούμενοι στη ζωική παραγωγή από 15 ετών και άνω στον Πρωτογενή Τομέα (Μέσος Ορος 2010) είναι 54.561 (9,83%) και στις μεικτές γεωργοκτηνοτροφικές 44.611 (8,04%). (ΠΗΓΗ: ΕΛΛΗΝΙΚΗ ΣΤΑΤΙΣΤΙΚΗ ΑΡΧΗ, ΕΡΕΥΝΑ ΕΡΓΑΤΙΚΟΥ ΔΥΝΑΜΙΚΟΥ)</p>
<p>Αν, λοιπόν, και ελλειμματικοί στα ζωοκομικά, συνεχείς και πολλαπλές είναι οι διαμαρτυρίες και κινητοποιήσεις των μικρομεσαίων κτηνοτρόφων και οι κραυγές αγωνίας, για την κτηνοτροφία που καταρρέει. Ειδικά και πιο έντονα τα τελευταία χρόνια της οικονομικής καπιταλιστικής κρίσης.</p>
<p>Η αιτία γίνεται εύκολα αντιληπτή. Είναι η εχθρική πολιτική της ΕΕ και των ελληνικών κυβερνήσεων, που έχουν οδηγήσει τους μικρομεσαίους κτηνοτρόφους στα όρια της επιβίωσης. Αρκετοί (3.500 αγελαδοτρόφοι και 7.000 προβατοτρόφοι) κάτω από το βάρος των χρεών έφυγαν από το επάγγελμα, καταστράφηκαν, τα τελευταία 5 χρόνια. Αφού την τελευταία 10ετία είναι ίδιες σχεδόν οι τιμές στο κρέας και στο αιγοπρόβειο γάλα και μείωση στο αγελαδινό. Οταν το κόστος παραγωγής και ζωοτροφές έχουν αυξηθεί κατακόρυφα και εισαγόμενα «βαφτίζονται» ελληνικά και πουλιούνται φτηνότερα.</p>
<p>Οι ζωοτροφές συμμετέχουν στη διαμόρφωση του κόστους παραγωγής κατά 60% - 70%. Η εμπορία τους μονοπωλείται από μια «χούφτα» εμπόρων, που μερικές φορές μάλιστα εμφανίζουν τεχνητή έλλειψη, για να αυξάνουν ακόμα πιο πολύ τις τιμές και να κερδοσκοπούν σε βάρος των κτηνοτρόφων. Απαιτούν και πληρώνονται τοις μετρητοίς ή με επιταγές δύο μηνών (έγινε σπάνιο τώρα, που αυξάνονται οι πιθανότητες γενικής στάσης πληρωμών) οπότε και οι τιμές των ζωοτροφών είναι υψηλότερες. Την ίδια ώρα, οι κτηνοτρόφοι δίνουν τα προϊόντα τους με ανοιχτή τιμή ή σε τιμές μικρότερες των περσινών, με πολύμηνες καθυστερήσεις στην αποπληρωμή τους.</p>
<p>Επίσης, η αύξηση της ενέργειας και των άλλων εισροών από τα μονοπώλια. Η υποχρεωτική ηλεκτρονική σήμανση ζώων που επιβαρύνει τον κτηνοτρόφο, οι μεταφορές και η έλλειψη σε σφαγεία, η αύξηση των επιτοκίων από ΑΤΕ κ.ά. σε συνδυασμό με τις εξευτελιστικές τιμές παραγωγού στο κρέας και το γάλα που καθορίζουν τα καρτέλ σε γάλα και κρέας, τις αλυσίδες τροφίμων και τους εμποροβιομήχανους έχουν οδηγήσει σε απελπισία τους μικρομεσαίους κτηνοτρόφους. Ταυτόχρονα, κερδοφορούν και από τις υψηλές τιμές στους καταναλωτές - εργαζόμενους, αφού η τιμή στο ράφι είναι 500% - 1.200% πάνω από την τιμή του παραγωγού με τις πλάτες και τους νόμους των κυβερνήσεων και της ΕΕ.</p>
<p>Ενδεικτικά για το 2009 - 2010, οι ανάγκες από την εγχώρια παραγωγή καλύφτηκαν:</p>
<p>ΑΙΓΟΠΡΟΒΑΤΟΤΡΟΦΙΑ: 70% αξιοποιώντας κυρίως ορεινές και μειονεκτικές περιοχές, όπου βρίσκεται το 85% των ζώων και το 80 % των εκμεταλλεύσεων περίπου (ΕΛΛΗΝΙΚΗ ΚΤΗΝΟΤΡΟΦΙΑ, Γενική Δ/νση Ζωικής Παραγωγής, ΑΘΗΝΑ 2011).ΒΟΟΤΡΟΦΙΑ γαλακτοπαραγωγής: 50% (λόγω ποσόστωσης από ΕΕ) με συγκέντρωση και συγκεντροποίηση στον κλάδο, αφού το 21% των κτηνοτροφικών μονάδων παράγει το 74% της παραγωγής. Την περίοδο 2010/2011 παραδόθηκαν 681.587 τόνοι γάλακτος, αν και η ποσόστωση είναι 843.710 τόνοι. Δηλαδή, μείωση κατά 17,5% (οι χαμηλές τιμές οδηγούν τους μικρούς σε παραπέρα περιθωριοποίησή τους).ΒΟΟΤΡΟΦΙΑ κρεατοπαραγωγής: 25% με αθρόες εισαγωγές μοσχαριών, από ευρωπαϊκές και τρίτες χώρες.Κρέας πουλερικών 75% και σε χοιρινό κρέας 35%.</p>
<p>Πώς συμβαίνει όμως να είμαστε ελλειμματική ως χώρα στα ζωοκομικά προϊόντα, οι τιμές παραγωγού να είναι πολύ χαμηλές, ακόμα και κάτω από το κόστος παραγωγής, οι κτηνοτρόφοι να εκβιάζονται για να τις ρίξουν και άλλο και οι καταναλωτές εργαζόμενοι της πόλης, να δυσκολεύονται να τα αγοράσουν για να καλύψουν τις διατροφικές ανάγκες τους. Ηδη τα στοιχεία λένε ότι σημαντικό ποσοστό κατανάλωσης κρέατος αντικαταστάθηκε από όσπρια, λόγω φτώχειας και γι' αυτό το ποσοστό αυτάρκειας δεν είναι σταθερό από χρονιά σε χρονιά.</p>
<p>Η απάντηση είναι μία, τον ίδιο εκμεταλλευτή έχουν κτηνοτρόφοι και εργαζόμενοι στη βιομηχανία τροφίμων, όπως και οι καταναλωτές - εργαζόμενοι. Τα μονοπώλια και επιχειρηματικούς ομίλους, που αγοράζουν πάμφθηνα, πιέζοντας και εκβιάζοντας με φτηνότερες εισαγωγές, για την πρώτη ύλη που είναι η κτηνοτροφική παραγωγή. Κάθε μέρα, φτηναίνει με νόμους και η αμοιβή της εργατικής δύναμης και στη βιομηχανία τροφίμων (γαλακτοβιομηχανίες κ.ά.), με τη μείωση των μισθών, την κατάργηση των συλλογικών συμβάσεων, εντατικοποίηση της δουλειάς, αλλά και από την απλήρωτη δουλειά. Η υπεραξία αυξάνεται και την καρπώνεται ο καπιταλιστής. Ετσι προστατεύονται τα κέρδη του κεφαλαίου και χτυπιέται - καταληστεύεται αλύπητα το λαϊκό εισόδημα. Αυτή είναι η αγριότητα των μέτρων και της πολιτικής ΕΕ και κυβερνήσεων συντηρητικών και σοσιαλδημοκρατικών. Αυτή είναι η καπιταλιστική βαρβαρότητα!</p>
<p>Ταυτόχρονα, οι κυβερνήσεις ΠΑΣΟΚ και η σημερινή με ΝΔ και ΛΑ.Ο.Σ., της μαύρης συμμαχίας, έχουν αυξήσει ενέργεια, εισφορές στον ΟΓΑ μειώνοντας συντάξεις, στον ΕΛΓΑ χωρίς να εξασφαλίζουν αποζημίωση της παραγωγής σε περίπτωση καταστροφής, πρόστιμα και αυξήσεις στις γεωτρήσεις και τη χρήση του νερού και χαράτσια δίχως τέλος.</p>
<p>Συνεπώς οι κυβερνήσεις του κεφαλαίου και τα μονοπώλια απομυζούν τους κτηνοτρόφους, όπως και τους εργάτες, τους υπάλληλους, τα άλλα λαϊκά στρώματα.</p>
<p>Μάλιστα αξιοποιούν την οικονομική καπιταλιστική κρίση με εκβιασμούς και αυταρχισμό για να περνούν τα βάρβαρα μέτρα τους, άμεσα γρήγορα και χωρίς αντιστάσεις.</p>
<p>Απέναντι σε αυτή την άγρια πολιτική, δεν υπάρχει άλλος δρόμος από το συντονισμένο αγώνα μικρομεσαίων αγροτών + εργατών + αυτοαπασχολούμενων + αγωνιστικών κινημάτων νεολαίας και γυναικών, για την ανατροπή αυτής της σκληρής, άγριας πολιτικής.</p>
<p>Αγώνας και πάλη για την εξουσία του λαού, τη λαϊκή εξουσία και οικονομία, που μέσα στον κεντρικό σχεδιασμό της παραγωγής, θα συμπεριλαμβάνεται και η ανάπτυξη της κτηνοτροφίας με τη συρρίκνωση των εισαγωγών, ικανοποιώντας τις διατροφικές λαϊκές ανάγκες, εξαφανίζοντας τα φαινόμενα πείνας. Με κοινωνικοποίηση των βιομηχανιών γάλακτος, ζωοτροφών κ.ά., των καπιταλιστικών κτηνοτροφικών μονάδων και της γης. Ωστε σχεδιασμένα να αναπτυχθούν κτηνοτροφικές καλλιέργειες, αερολιπαίνοντας και αναβαθμίζοντας τους βοσκότοπους, δημιουργώντας λειμώνες, επιλέγοντας παραγωγικές φυλές στο ζωικό κεφάλαιο, κατασκευάζοντας κρατικές υποδομές όπου χρειάζονται (αρμεκτήρια, σφαγεία, μεταποιητικές μονάδες κ.ά.), με επιστημονική στήριξη, ινστιτούτα κλπ. Με δημιουργία κτηνοτροφικού παραγωγικού συνεταιρισμού για τους φτωχομεσαίους κτηνοτρόφους, που μέσα από τη συνεταιριστικοποίηση του ζωικού κεφαλαίου και της παραγωγής, θα εξασφαλίζεται εισόδημα και όχι καταστροφή, ικανοποιώντας τις ανάγκες σε καλά και φτηνά ζωοκομικά προϊόντα για το λαό μας.</p>
<p>Αυτό σημαίνει καταδίκη της συγκυβέρνησης και των κομμάτων του ευρωμονόδρομου, ανατροπή της καπιταλιστικής βαρβαρότητας από το λαό, αποδέσμευση από την Ευρωπαϊκή Ενωση, μονομερή διαγραφή του χρέους και κεντρικό σχεδιασμό με λαϊκή εξουσία και οικονομία. Ετσι σπάνε οι αλυσίδες της καπιταλιστικής βαρβαρότητας.</p>
<p>Δίκαιος λοιπόν ο αγώνας της ΠΑΣΥ και της πανελλαδικής κινητοποίησης που οργανώνει στις 14 Δεκέμβρη για την κτηνοτροφία. Οπως ώριμο και επίκαιρο το θέμα της 13ης Διεθνούς Συνάντησης Κομμουνιστικών και Εργατικών Κομμάτων, στην έδρα της ΚΕ του Κόμματος στον Περισσό: Ο Σοσιαλισμός είναι το Μέλλον!</p>
