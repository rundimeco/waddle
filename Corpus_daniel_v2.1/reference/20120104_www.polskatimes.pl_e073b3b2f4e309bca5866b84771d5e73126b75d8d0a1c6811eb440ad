<p>Przez drogi olej diesle stają się nieopłacalne</p>
<p>Nowy rok przyniósł podwyżkę akcyzy na olej napędowy. Na stacjach za litr paliwa do diesli zapłacimy już średnio o ok. 10 groszy więcej, a to nie koniec, bo eksperci przewidują, że paliwo może zdrożeć nawet o 18 groszy na litrze. Przez to ropa jest już zauważalnie droższa od benzyny. Stawia to pod znakiem zapytania opłacalność kupna samochodu z silnikiem wysokoprężnym, bo diesle tracą swój największy atut - niski koszt przejechania jednego kilometra.</p>
<p>- Często zdarza się, że tankuję za 100 zł. Do niedawna mogłem za to wlać 25,23 litra paliwa. Teraz z ledwością starcza to na 18 litrów oleju napędowego. Zmieniło się to zaledwie wciągu paru ostatnich miesięcy - wylicza Wojciech Sankowski, który jeździ po Poznaniu samochodem z silnikiem diesla.</p>
<p>Cena paliwa jeszcze przed podniesieniem akcyzy sprawiała, że często w drogę do pracy wybierał się pociągiem zamiast autem.</p>
<p>Dlaczego olej napędowy zdrożał? Związane jest to z naszym wstąpieniem do Unii Europejskiej. Zobowiązaliśmy się do wyrównania akcyzy z minimalnym poziomem unijnym, który wynosi 330 euro za 1 000 litrów. Co w połączeniu z wysokim kosztem euro wpływa na podwyżkę paliw.</p>
<p>To sprawia, że rachunek ekonomiczny jest coraz mniej łaskawy dla diesli. Samochody z tym silnikiem kosztują o kilka tysięcy więcej. Na przykład za popularną w Polsce skodę Fabię z silnikiem benzynowym o pojemności 1,2 litra zapłacimy w salonie ok. 39 tys. zł. Do modelu o porównywalnej mocy jeżdżącego na ON musimy dołożyć ponad 9 tys. zł. A to nie wszystkie wydatki.</p>
<p>- Normalny, okresowy przegląd z wymianą olejów, filtrów, łącznie z rozrządem to w przypadku diesla wydatek ok. 2 tys. zł, a benzyniak za taki sam przegląd zmieści się nawet w 1200 zł - podaje Marek Tórz prowadzący w Rokietnicy warsztat samochodowy.</p>
<p>Rozrządu nie wymienia się jednak przy każdym przeglądzie, lecz aby zwróciła nam się różnica między dieslem, a silnikiem benzynowym musielibyśmy w przypadku Fabii przejechać ponad 112 800 km przy założeniu, że oba paliwa kosztują po 5,5 zł za litr.</p>
<p>- Silniki benzynowe są coraz lepsze i od pewnego czasu zainteresowanie benzyną rośnie. Droższy olej napędowy sprawia, że szala przechyla się coraz bardziej na niekorzyść diesli - zauważa Ryszard Maik, handlowiec ze Skody Sunny.</p>
<p>U wielu dealerów samochodowych jest podobnie. Rodzynkiem są nadal auta Volkswagena - to ta firma w połowie lat 70. zaczęła wprowadzać na rynek osobówki z silnikami diesla. Cena oleju napędowego może jednak sprawić, że osobowy diesel odejdzie do lamusa.</p>
<p>- Osoby wcześniej zdecydowane na zakup diesla zaczynają mieć wątpliwości i coraz więcej pytań. Trudno im się zdecydować, bo słyszą o wyższych kosztach użytkowania - tłumaczy Jerzy Łącki, kierownik działu sprzedaży samochodów w Opel Szpot.</p>
<p>- Przy samochodach typu Insygnia nie ma zawirowań. A tak jest w przypadku aut z niższej półki. W tym segmencie o diesle pytają firmy, bo te samochody robią dziesiątki tysięcy kilometrów i mimo droższego paliwa zwrócą się - wyjaśnia.</p>
<p>Czy zatem warto inwestować w ten typ samochodów? Jeżeli mało jeździmy i auta potrzebujemy do poruszania się po mieście, to wtedy odpowiedź brzmi nie. Świadczyć o tym może fakt, że właściciele diesli coraz chętniej zamiast nimi jeździć oddają auta do komisu. Brakuje jednak chętnych na ich zakup.</p>
