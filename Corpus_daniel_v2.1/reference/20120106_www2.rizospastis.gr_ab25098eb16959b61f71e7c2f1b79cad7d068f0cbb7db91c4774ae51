<p>Στο Ισραήλ ο νέος πρόεδρος</p>
<p>ΤΕΛ ΑΒΙΒ - ΤΖΟΥΜΠΑ.-- Αρκούντως συμβολική ήταν η επιλογή του Νοτιοσουδανού προέδρου Σάλβα Κιίρ να πραγματοποιήσει χτες στο Ισραήλ την πρώτη του επίσκεψη ως αρχηγός κράτους.</p>
<p>Ο Κιίρ πραγματοποίησε στα κατεχόμενα εδάφη της Ιερουσαλήμ σειρά επαφών με την ισραηλινή ηγεσία, ενώ Ισραηλινοί αξιωματούχοι εξηγούσαν στους δημοσιογράφους πως για το Τελ Αβίβ οι χώρες της Ανατολικής Αφρικής «είναι φυσικός σύμμαχος» απέναντι στις απειλές της «Αλ Κάιντα» και άλλων ισλαμικών οργανώσεων.</p>
<p>Ο Νοτιοσουδανός πρόεδρος εξέφρασε τη συγκίνησή του για τη θερμή υποστήριξη του Ισραήλ στο νοτιοσουδανικό λαό, αποφεύγοντας εντούτοις να αναφερθεί στην πιο ενδιαφέρουσα πλευρά της ατζέντας των επαφών του όπως ο επαναπατρισμός Νοτιοσουδανών προσφύγων από το Ισραήλ, η πιθανή αγορά όπλων και η αντιμετώπιση ένοπλων ισλαμικών και άλλων οργανώσεων που δρουν στο Νότιο Σουδάν.</p>
<p>Χτες, πάντως, στην πρωτεύουσα του Νοτίου Σουδάν, Τζούμπα, ο αντιπρόεδρος της χώρας Ρίεκ Μάτσαρ ανακοίνωσε την είδηση θανάτου σε μάχη του Τζορτζ Αθορ, αποστάτη στρατηγού του SPLA και αρχηγού ένοπλης οργάνωσης.</p>
