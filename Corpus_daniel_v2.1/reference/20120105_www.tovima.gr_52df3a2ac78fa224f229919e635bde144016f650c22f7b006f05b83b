<p>Σταθείτε σωστά, γλιτώστε από πόνους</p>
<p>Tεχνική Αλεξάντερ, μέθοδος κινητικής έκφρασης με θεραπευτικά αποτελέσματα</p>
<p>ΔΗΜΟΣΙΕΥΣΗ:  22/12/2011 14:14</p>
<p>Διδάσκει - μέσω της σωστής στάσης του σώματος - πώς μπορεί κανείς να αναγνωρίζει, αλλά και να αποβάλλει, συνήθειες που επηρεάζουν αρνητικά την υγεία του ανθρώπινου οργανισμού, κάθε μέρους και ταυτόχρονα του συνόλου του. Η τεχνική Αλεξάντερ επαναφέρει στο σώμα τους φυσικούς μηχανισμούς στάσης, κίνησης και ομαλής λειτουργίας, συμβάλλοντας αποφασιστικά σε καλύτερη ποιότητα ζωής.</p>
<p>Ο κ. Γιώργος Μάτσκαρης</p>
<p>«Η τεχνική Αλεξάντερ απευθύνεται σε ανθρώπους όλων των ηλικιών που επιθυμούν να βελτιώσουν την ποιότητα της ζωής τους, εναρμονίζοντας την σχέση αλληλεπίδρασης ανάμεσα στον νου, την ψυχή και το σώμα τους», τονίζει ο κ. Γιώργος Μάτσκαρης, ένας από τους συνολικά τέσσερις δασκάλους της τεχνικής σε ολόκληρη την Ελλάδα.</p>
<p>«Διδάσκεται σε ατομικά μαθήματα που διαρκούν από 30 έως 60 λεπτά και προσαρμόζονται στις ανάγκες του κάθε μαθητή, καθώς και σε μικρά γκρουπ. Με ένα μέσο όρο 30 μαθημάτων, το σώμα μαθαίνει να εφαρμόζει τις καινούριες πληροφορίες σε όλες τις δραστηριότητες της καθημερινότητας, σωματικές και πνευματικές, βελτιώνοντας διαρκώς όλες του τις λειτουργίες. Η διδασκαλία της Τεχνικής γίνεται, πρέπει να γίνεται, μόνον από πτυχιούχους δασκάλους, που έχουν ολοκληρώσει τριετή σπουδή τουλάχιστον 1.600 ωρών από αναγνωρισμένο κέντρο της Τεχνικής».</p>
<p>Σύμφωνα με τον κ. Μάτσκαρη, η μέθοδος απευθύνεται πιο συγκεκριμένα σε όσους :</p>
<p>- πάσχουν από τραυματισμούς και παθήσεις του μυοσκελετικού συστήματος, όπως τενοντίτιδες, επικονδυλίτιδες, σύνδρομο παγίδευσης νεύρων, σύνδρομο καρπιαίου σωλήνα, σύνδρομο θωρακικής εξόδου,</p>
<p>- υποφέρουν από παθήσεις της σπονδυλικής στήλης όπως αυχενικό σύνδρομο, οσφυαλγία, ισχιαλγία, κήλες μεσοσπονδύλιων δίσκων, σκολίωση κ.α.,</p>
<p>- πάσχουν από νευρολογικές ασθένειες όπως πάρκινσον, σκλήρυνση κατά πλάκας, εγκεφαλική παράλυση,</p>
<p>- θέλουν να ανακουφιστούν από χρόνιους πόνους και να ενισχύσουν την ικανότητα αυτοΐασης του οργανισμού τους,</p>
<p>- αντιμετωπίζουν δυσχέρειες που οφείλονται σε επιβαρυμένη στάση, περιορισμένη αναπνοή και στρες, όπως αϋπνίες, ημικρανίες, ρευματικές παθήσεις, άσθμα, αδυναμία συγκέντρωσης και αίσθημα κόπωσης και βάρους.</p>
<p>Επίσης αφορά χορευτές, μουσικούς, ηθοποιούς και αθλητές που επιθυμούν να προάγουν την κιναισθητική τους αντίληψη, και να βελτιώσουν μεταξύ άλλων τον συντονισμό, τον έλεγχο και την ακρίβεια των κινήσεων τους. Η τεχνική συνιστάται και σε εκείνους που θέλουν να προλάβουν και να αντιμετωπίσουν τραυματισμούς και παθήσεις που συνδέονται με την απαιτητική φύση του επαγγέλματός τους, καθώς και να απαλλαγούν από τις αρνητικές συνέπειες του στρες πριν την παράσταση ή τον αγώνα.</p>
<p>Η διδασκαλία της κατάλληλης στάσης του σώματος βοηθά και όσους επιθυμούν να βελτιώσουν την φωνή και τον λόγο τους, όπως τραγουδιστές, ομιλητές, εκπαιδευτικούς.</p>
<p>Πώς εφαρμόζεται η τεχνική</p>
<p>Στο ατομικό μάθημα, ο δάσκαλος καθοδηγεί με τα χέρια του αλλά και λεκτικά τον μαθητή σε απλές δραστηριότητες (κάθισμα, περπάτημα) ή, και πιo σύνθετες_ ανάλογα με την περίσταση.</p>
<p>Δίνει έμφαση στη σχέση λαιμού, κεφαλιού και πλάτης, υποστηρίζοντας τη φυσική οργάνωση του σώματος.</p>
<p>Κατ' αυτό τον τρόπο επισημαίνονται χρόνιες συνήθειες που το καταπονούν και περιορίζουν την δυνατότητα κίνησης, συντονισμού και έκφρασης. Ο οργανισμός μαθαίνει να αποβάλλει τις συνήθειες αυτές, ενώ παράλληλα ανακτά την χαμένη του φυσική στάση και δύναμη.Ένα μέρος του μαθήματος διδάσκεται με το σώμα ξαπλωμένο, όπου του παρέχεται πλήρης στήριξη και εξειδικευμένη κιναισθητική καθοδήγηση, χαλαρώνοντας και ανακουφίζοντας το από περιττές εντάσεις αλλά και οτιδήποτε το επιβαρύνει στην όρθια στάση.</p>
<p>Ο Frederick Matthias Alexander</p>
<p>Ο άνθρωπος, το όνομα του οποίου φέρει η τεχνική, γεννήθηκε στην Τασμανία το 1869. Είχε ξεκινήσει λαμπρή καριέρα στο σανίδι, στο σεξπιρικό θέατρο, μέχρι που αναπνευστικά προβλήματα, και μία ανεξήγητη - αυξανόμενη - βραχνάδα στη φωνή, άρχισαν να δημιουργούν προβλήματα στην καριέρα του. Οι γιατροί αδυνατούσαν να διαγνώσουν τα αίτια, οι θεραπείες γνώριζαν αποτυχία, η μία μετά την άλλη.</p>
<p>Η αγάπη του για το θέατρο έγινε κίνητρο για να βρει ο ίδιος λύση στο πρόβλημα του. Μέσα από μακρόχρονη αυτοπαρατήρηση και πειραματισμό, και αφού διαπίστωσε ότι η αναπνοή και κατ' επέκταση η φωνή συνδέονται με τον τρόπο που λειτουργεί όλος ο οργανισμός ως σύνολο, ανακάλυψε βασικές αρχές λειτουργίας του σώματος, οι οποίες όχι μόνον του εξασφάλισαν την αποκατάσταση της λειτουργίας της φωνής του, αλλά και προήγαγαν τη σωματική, πνευματική και ψυχική του υγεία.</p>
