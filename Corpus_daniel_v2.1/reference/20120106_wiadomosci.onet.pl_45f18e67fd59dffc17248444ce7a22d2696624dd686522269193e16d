<p>Naukowcy stworzyli zabójczy wirus ptasiej grypy. USA przeciw publikacji szczegółów</p>
<p>Rząd USA wezwał naukowców, by nie ujawniali wszystkich szczegółów dotyczących bardzo zjadliwego wirusa ptasiej grypy, którego stworzyli w laboratoriach w Stanach Zjednoczonych i w Europie.</p>
<p>Associated Press pisze, że możliwości przenoszenia się tego wirusa wśród ssaków są większe niż w przypadku innych szczepów. Budzi to obawy, że publikacja szczegółów dotyczących jego powstania mogłaby pomóc terrorystom w stworzeniu broni biologicznej - podkreśliła agencja NIH (National Institutes of Health - agencja resortu zdrowia zajmująca się badaniami biomedycznymi i związanymi ze zdrowiem).</p>
<p>Zarazem w NIH uznano, że ważne jest opublikowanie ogólnych informacji na ten temat, ponieważ sugerują one, iż wirusy ptasiej grypy mutują łatwiej niż dotychczas sądzono, co oznacza, że stanowią większe zagrożenie.</p>
<p>Agencja NIH sfinansowała dwa projekty badawcze - w Centrum Medycznym Uniwersytetu Erazma w Holandii oraz na Uniwersytecie Wisconsin - których celem było lepsze zrozumienie czynników ułatwiających szerzenie się wirusa ptasiej grypy. Wykorzystując metody inżynierii genetycznej, naukowcy stworzyli wirusa ptasiej grypy, który łatwo zaraża fretki.</p>
<p>Naukowcy dokonują zmian w materiałach na temat tego wirusa, przeznaczonych do publikacji w pismach "Science" i "Nature" - powiedziała agencji AP dyrektor NIH ds. polityki naukowej dr Amy Patterson. Dodała, że rząd USA określi, w jaki sposób nieopublikowane szczegóły udostępnić innym naukowcom zajmującym się tymi zagadnieniami.</p>
