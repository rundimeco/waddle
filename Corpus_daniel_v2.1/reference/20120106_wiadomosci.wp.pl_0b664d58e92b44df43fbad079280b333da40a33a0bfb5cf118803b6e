<p>Jest już lista leków refundowanych. Stałe ceny i marże.</p>
<p>Ministerstwo Zdrowia opublikowało uzupełnioną listę leków refundowanych, która ma obowiązywać od 1 stycznia. Po raz pierwszy lekarstwa mają stałe ceny i marże.</p>
<p>Ministerstwo po fali krytyki ze strony różnych środowisk uzupełniło listę o leki stosowane u pacjentów po przeszczepach, w leczeniu astmy oskrzelowej dzieci, w łagodzeniu bólu towarzyszącego chorobom nowotworowym i paski do glukometrów.</p>
<p>1 stycznia wejdzie w życie ustawa refundacyjna i zgodnie z jej przepisami także wtedy ma zacząć obowiązywać nowa lista leków finansowanych przez NFZ. Po raz pierwszy produkty te mają stałe ceny i marże, które MZ negocjowało z firmami farmaceutycznymi. Zgodnie z ustawą refundacyjną lista ma być aktualizowana co dwa miesiące.</p>
<p>MZ poinformowało w czwartek, że przygotowało korektę do listy opublikowanej w zeszły piątek. Została ona rozszerzona o kolejne leki, zmieniły się także ceny niektórych produktów; za wiele - w tym leki stosowane w onkologii i cukrzycy - odpłatność ma być ryczałtowa. Rzecznik MZ Jakub Gołąb mówił, że korekta zostanie naniesiona na listę jeszcze w piątek.</p>
<p>W piątek przez cztery godziny o ustawie refundacyjnej dyskutowali posłowie z komisji zdrowia. Posiedzenie zwołano w trybie pilnym na wniosek PiS. Minister zdrowia Bartosz Arłukowicz zapewniał, że negocjacje z koncernami farmaceutycznymi będą nadal prowadzone, a w 2012 r. na listę refundacyjną trafią kolejne leki. Podkreślał, że w wyniku negocjacji z firmami farmaceutycznymi udało się obniżyć koszty refundacji leków o 10%.</p>
