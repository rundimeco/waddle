<p>Gwiazdy w ciąży 2011</p>
<p>Rok 2011 był okresem niezwykle „płodnym” dla polskich gwiazd. Płodnym twórczo, bo ilość „produktu medialnego” była większa niż w roku ubiegłym, ale i płodnym w sensie dosłownym - nigdy wcześniej tak wielu celebrytów nie zdecydowało się na zostanie rodzicem.</p>
<p>"Wciąż że ciąże?"</p>
<p>Oj, zabrakłoby palców u rąk i nóg, by zliczyć wszystkie gwiazdy z brzuszkiem! Na szczęście czasy, gdy ciężarne chowały się przed okiem kamery, przemykając w wytartych ogrodniczkach, rozlazłych dresach i sukienkach-namiotach, już dawno minęły. Dziś królują na czerwonych dywanach, z dumą podkreślając „rosnące szczęście”. Która zrobiła to najlepiej, a która popełniła ciążowe faux pas? Auć! Przedstawiamy ranking najgorzej i najlepiej ubranych kobiet w ciąży roku 2011.</p>
<p>Fot. MW Media</p>
<p>Miniony rok „obfitował” w głośne ciąże i porody. Niektóre stylizacje słynnych przyszłych mam wołały o pomstę do nieba, inne natomiast były strzałem w dziesiątkę! Komentowanie wyglądu kobiet ciężarnych jest dość kontrowersyjne - wiadomo - ciało kobiety na nowo się kształtuje i zmienia, co zazwyczaj nie zależy tylko od niej samej. Jedyne na co przyszła mama ma wpływ to ubiór, którym podkeśli swoje zalety - bądź przeciwnie - pokaże siebie w niekorzystnym świetle. Sami zobaczcie jak ubierały się polskie gwiazdy z brzuszkiem w roku 2011.</p>
<p>Magdalena Górska</p>
<p>Miejsce 10.</p>
<p>„Hippie Hippo”</p>
<p>Styl Hippie podobno uchodzi za ponadczasowy i pasuje na każdą okazję. Podobno... bo wygląd aktorki „Pierwszej Miłości i „M jak miłość” zdecydowanie temu przeczy. Nawet jeśli sukienka sprawdzała się w letnie upały, to proponujemy, by takową wkładać wyłącznie na plażę! Miejskie promowanie akcji Żywca - „Mama na czasie pije wodę” Magdzie Górskiej nie wyszło najlepiej. Czarne baleriny i sweterek ukrywający wystający biustonosz kompletnie ją zdyskwalifikowały. Miało być dziewczęco, świeżo i delikatnie, a wyszło tandetnie i nudno.</p>
<p>Małgorzata Kosik</p>
<p>Miejsce 9.</p>
<p>„Chodź, pomaluj mój świat”</p>
<p>W przypadku Gosi Kosik nie zaśpiewamy a zawyjemy… Na zeszłorocznym, zimowym koncercie „Dzieci – dzieciom”, prezenterka z widocznym brzuszkiem pojawiła się na czerwonym dywanie w chabrowej sukience z bawełny, czarnej bluzce i niezbyt czystych oficerkach. Zestaw dobry na spacer, lecz niekoniecznie na uroczystą imprezę. Pół roku później, już po narodzinach córeczki, tę samą sukienkę, buty i torebkę włożyła na zakupy do salonu „Bartek”, gdzie odbywała się akcja charytatywna na rzecz dzieci z domów dziecka! Maluchy może lubią bawełnę i kolor niebieski, ale kochają też różnorodność, my też!</p>
<p>Karolina Malinowska</p>
<p>Miejsce 8.</p>
<p>„Przełamana błyskotka”</p>
<p>Ta znana polska modelka, która od dłuższego czasu zajmuje się oceną ubioru polskich celebrytów, sama nie do końca przemyślała swoją stylizację na wieczorne wyście. Satyna to materiał, który nie najlepiej układa się na brzuszku przyszłych mam. Gniecie się, podciąga i odbija światło. Osoba nosząca go kilka godzin sprawia wrażenie niechlujnej. Stylizacji nie ratuje nawet markowa torebka od YSL, zbyt masywna do sukienki z cienkiego materiału. Piękna buzia, cudny brzusio, ale zapominamy o reszcie.</p>
<p>Reni Jusis</p>
<p>Miejsce 7.</p>
<p>„Na ulicy cicho-sza, szaro-buro i zima”</p>
<p>Ta słynna eko-mama znana z promowania ubrań „nie na jedną okazję” na listopadowy pokaz Roberta Kubisza ubrała bluzkę jego projektu. W najnowszej kolekcji „ulicznej” dominują stonowane kolory: szarości, beże, brązy i czernie. Prawdziwym hitem są rozciągnięte T-shirty i luźne, asymetryczne bluzki. Niestety ta ponaciągana, wymięta, szaro-bura stylizacja jest mało wyjściowa. Piosenkarka wygląda jakby przed chwilą wyszła z łóżka i zaraz miała do niego wrócić nucąc aaa aaa, były sobie kotki dwa, szaro-bure, szaro-bure oby-dwa.</p>
<p>Roma Gąsiorowska</p>
<p>Miejsce 6.</p>
<p>„Piórka ze Złotej Kaczki”</p>
<p>Ta utalentowana aktorka, a ostatnio także projektantka, pojawiła się na gali wręczenia Złotych Kaczek w eleganckiej sukni do ziemi własnego autorstwa. Łączenie różnych faktur było w tym sezonie bardzo modne. Lejący materiał i czarne pióra pasowałyby do siebie znakomicie, gdyby nie… głębokie wycięcie na plecach ukazujące niedokończony tatuaż. Obraz przedstawia szkielet Maryi w otoczeniu białych róż – symbolu czystości. Z pewnością była to celowa prowokacja - przyszła matka i Matka Boska. Tylko dlaczego kolejny polski artysta próbuje skupić na sobie uwagę mediów, okazując swój stosunek wobec symboli religijnych? Sztuka rządzi się własnymi prawami, to zrozumiałe, jej zadaniem jest oddziaływać na emocje odbiorcy, tylko czy konieczne jest balansowanie na granicy utartego tabu, kiczu i dobrego smaku?</p>
<p>Maria Sadowska</p>
<p>Miejsce 5.</p>
<p>„Zachwianie proporcji”</p>
<p>Ta piosenkarka z dumą prezentuje swój stan, eksponując posiadaną kobiecość. Dopasowane do figury sukienki są zawsze modne i w ciąży nie trzeba ich unikać. Zadbać jednak należy o proporcje i podkreślenie atutów. W tym wypadku jest to brzuszek i ramiona, a nie pupa i uda, jak zrobiła to Marysia. Parząc na to zdjęcie, widać głównie wielki tułów i maleńką pupkę. Gdyby pasek znajdował się tuż pod biustem, piosenkarka podkreśliłaby piersi, pokazała linię brzuszka i zwróciłaby uwagę na modny w tej sukience dekolt oraz na zadbane ramiona, których teraz nie widać. Szeroka góra sukienki przy opiętym dole, sprawia wrażenie, że piosenkarka wydaje się większa niż jest w rzeczywistości.</p>
<p>Anna Wyszkoni</p>
<p>Miejsce 4.</p>
<p>„Mini Maxi”</p>
<p>Anna Wyszkoni zwykle nosiła krótkie spódniczki i szorty eksponując bardzo szczupłe nogi. Nie zawsze wyglądało to przyzwoicie. Na pokaz Macieja Zienia przyszła odmieniona. Dopasowane sukienki maxi są hitem ówczesnej mody ciążowej. Wysmuklają sylwetkę, eksponując zaokrąglony brzuszek. Aby przełamać elegancję sukni, Ania wybrała modną torebkę–mufkę oraz orientalny naszyjnik. Karny jeżyk należy jej się jednak za czarną halkę włożoną pod spód. Do półprześwitujących sukien nosi się wyłącznie cielistą bieliznę, bo każdą inną będzie widać!</p>
<p>Katarzyna Glinka</p>
<p>Miejsce 3</p>
<p>„Umiar, prostota i klasa”</p>
<p>Od kiedy Kasia Glinka oznajmiła światu, że spodziewa się dziecka, fotoreporterzy nie opuszczają jej na krok. Widać, że zależy jej na dobrym wizerunku, bowiem w ciąży wybiera zdecydowanie bezpieczne zestawy. Na pokazie Macieja Zienia pojawiła się w czerwonej, prostej sukience. Całość wygląda bardzo poprawnie i estetycznie. Aż rzec by się chciało – grzeczna dziewczynko, pokaż trochę pazurrra!</p>
<p>Katarzyna Skrzynecka</p>
<p>Miejsce 2.</p>
<p>„Dojrzałość ubrana w dziewczęcość”</p>
<p>Katarzyna Skrzynecka długo czekała na ten czas i doskonale go wykorzystała. Nigdy wcześniej nie wyglądała tak promiennie. Ubierała się młodzieńczo i odważnie eksponowała ciało podkreślając krągłości. Nie bała się koloru oraz łączenia odmiennych faktur i symetrii materiału. W tej zwiewnej sukience, w której pojawiła się na ślubie Agnieszki Popielewicz, wyglądała świeżo i romantycznie, a proste dodatki dodały jej elegancji i szyku. Widok psuje nieco świecący garnitur Marcina Łopuckiego. Porażeni jego „blaskiem” wręczamy żonie srebrny medal za niedopilnowanie męża.</p>
<p>Anna Mucha</p>
<p>Miejsce 1.</p>
<p>„Jak brzuszek sam w sobie staje się celebrytą”</p>
<p>Zdecydowanie złoto należy się Annie Musze. Aktorka była najprawdopodobniej najsłynniejszą ciężarną w Polsce. Dowiodła, że stan ciąży wcale nie oznacza końca okresu fizycznej atrakcyjności. Nosiła krótkie dopasowane sukienki, buty na platformie, modne dodatki. Dbała o uczesanie, makijaż, manicure. Na pokazie Mariusza Przybylskiego, Ania miała na sobie krótką sukienkę z modną w tym sezonie skórzaną wstawką. Minus dostaje jednak za wysokie buty, ubierane niemal do każdej kreacji, przez które traci trochę na wiarygodności. Czyżby Ania nie zaznała typowej dla ciężarnych dolegliwości puchnięcia stóp? Ach, czego się nie robi, by pięknie wyglądać na zdjęciu.</p>
