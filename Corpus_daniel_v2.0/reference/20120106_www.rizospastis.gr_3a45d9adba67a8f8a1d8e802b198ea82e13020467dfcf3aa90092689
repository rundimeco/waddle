<p>Προετοιμάζουν το διάλογο - απάτη</p>
<p>Θέμα «ανταγωνιστικότητας» αναγνωρίζει η πλειοψηφία της ΓΣΕΕ, νομιμοποιώντας τις αξιώσεις του μαύρου μετώπου</p>
<p>Και χτες, οι «κοινωνικοί εταίροι» συνέχισαν την παραπλανητική τακτική τους, εμφανιζόμενοι να χύνουν κροκοδείλια δάκρυα για τους μισθούς και την Εθνική Συλλογική Σύμβαση, την ίδια ώρα που με αρχιμαέστρο την κυβέρνηση βρίσκονται σε διατεταγμένη υπηρεσία για το χτύπημά της. Ο πρόεδρος της ΓΣΕΕ Γ. Παναγόπουλος υποστήριξε ότι ο κατώτερος μισθός δεν επηρεάζει την ανταγωνιστικότητα, αλλά την ίδια στιγμή ζήτησε να υπάρξει «ενδελεχής προσέγγιση στο θέμα της ανταγωνιστικότητας».</p>
<p>Ενώ προσπαθεί να πείσει ότι κλείνει την πόρτα, την ίδια στιγμή ανοίγει διάπλατα το παράθυρο για να τεθούν όλα τα ζητήματα και οι αξιώσεις κυβέρνησης και εργοδοσίας, αφού αναγνωρίζει το κύριο αίτημα που θέτουν, δηλαδή την «ενίσχυση της ανταγωνιστικότητας» και από το οποίο απορρέουν οι ανατροπές που σχεδιάζονται. Με ανακοίνωσή της, η ΓΣΕΕ έκανε γνωστό ότι οι συναντήσεις με τους εργοδοτικούς φορείς θα καθοριστούν μετά τη συνεδρίαση των οργάνων της Συνομοσπονδίας την επόμενη βδομάδα, με την πλειοψηφία της να έχει πάρει ήδη θέση για συμμετοχή στο διάλογο με τους «εταίρους» - εργοδότες.</p>
<p>«Εχουμε υποχρέωση να τα βρούμε. Είναι ώρα να πάρουμε μία ξεκάθαρη θέση, καθώς κανείς δεν παίζει με τη σωτηρία της χώρας», δήλωσε από την πλευρά του ο Βασίλης Κορκίδης, πρόεδρος Εθνικής Συνομοσπονδίας Ελληνικού Εμπορίου (ΕΣΕΕ), αναπαράγοντας την κινδυνολογία της κυβέρνησης και τους εκβιασμούς προς τους εργαζόμενους. Ο εργοδοτικός φορέας που εκπροσωπεί, έχει ζητήσει τριετές πάγωμα των μισθών στον ιδιωτικό τομέα και μείωση του λεγόμενου «μη μισθολογικού κόστους» κατά 10%.</p>
