<p>Tak Tusk będzie ciął w 2012 r. RZĄD zaczyna REFORMY od NOWYCH zasad WALORYZACJI EMERYTUR</p>
<p>Rewolucja w emeryturach. Wprowadzenie składki zdrowotnej dla rolników. Likwidacja ulgi internetowej, becikowe tylko dla biednych... Oto niektóre wielkie cięcia, jakie w najbliższym czasie przyjmie rząd Donalda Tuska (55 l.).</p>
<p>Premier rozpoczyna realizację zapowiadanych w exposé reform. Każdy z wymienionych projektów w najbliższym czasie zostanie przyjęty przez Radę Ministrów, następnie trafi do Sejmu, Senatu, a na końcu zostanie podpisany przez prezydenta.</p>
<p>Emerytury</p>
<p>W tym sektorze nastąpi istna rewolucja. Pierwszą z ustaw rząd zajmie się już dziś. A chodzi o waloryzację świadczeń w 2012 roku. Premier zapowiadał, że w tym roku wzrost rent i emerytur ma być kwotowy, a nie procentowy.</p>
<p>Wszyscy seniorzy dostaną prawdopodobnie po około 70 złotych więcej miesięcznie. Z kolei najprawdopodobniej już w marcu Rada Ministrów zajmie się projektem ustawy dotyczącym podwyższenia wieku emerytalnego. Przypomnijmy, że Donald Tusk zapowiedział wyrównanie i podwyższenie wieku emerytalnego kobiet i mężczyzn do 67 lat.</p>
<p>Kolejnymi ustawami z tej "działki" rząd ma się zająć w kwietniu i maju. Po pierwsze, reformą emerytur mundurowych. Premier chce, by funkcjonariusze pracowali dłużej niż 15 lat. Ale zmiany mają dotyczyć tych, którzy dopiero rozpoczną służbę.</p>
<p>Tusk i jego ministrowie zajmą się też górniczymi przywilejami emerytalnymi. Wcześniej na emeryturę mają przechodzić tylko ci, którzy pracują bezpośrednio przy wydobyciu. Z kolei rolnicy, którzy mają powyżej 6 ha ziemi, mają płacić składkę zdrowotną. Tak ma wkrótce zdecydować rząd.</p>
<p>Zlikwidują ulgi</p>
<p>W lutym rząd ma się zająć ustawą likwidującą ulgę internetową. Ministrowie mają przyjąć też ustawę ograniczającą przywilej podatkowy dla tak zwanych umów autorskich, które mają dziennikarze, aktorzy, muzycy i inni twórcy.</p>
<p>Odpisanie 50-procentowych kosztów uzyskania będzie możliwe tylko dla osób, które rocznie zarabiają mniej niż 85 tys. zł. Ta kwota dotyczyła będzie także becikowego. Otrzymają je rodziny, których dochód nie przekracza tej sumy. Podwyższona ma być za to ulga rodzinna na trzecie i kolejne dziecko. A jedynymi grupami zawodowymi, które otrzymają podwyżki, będą policjanci i żołnierze.</p>
