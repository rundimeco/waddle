<p>Sylwester w klasztorze? To raczej antysylwester</p>
<p>Bez fajerwerków, szampana, ale też bez budzenia się w Nowy Rok z bólem głowy. Dla tych, którzy chcą nietypowo powitać pierwszy dzień 2012 roku benedyktyni z Tyńca przygotowali specjalną ofertę.</p>
<p>Sylwester w klasztorze? Czemu nie. Choć to raczej antysylwester.</p>
<p>- Kiedyś jedna z redaktorek zapytała mnie, jak będzie wyglądał sylwester w Tyńcu, na co ja odpowiedziałem, że chyba raczej mówimy o antysylwestrze, bo my niczego takiego nie urządzamy - śmieje się o. Jan Konobrodzki z opactwa benedyktynów z Tyńca, który już czwarty rok zaprasza wszystkich chętnych, aby spędzili ten ostatni dzień w roku w klasztorze. - Pojawił się artykuł o tym, że w Tyńcu na sylwestra zamiast fajerwerków i szampana czeka cisza i różaniec i od razu w mediach zaczął funkcjonować termin antysylwester na nazwanie tego, co się u nas dzieje.</p>
<p>Także w tym roku, kiedy cała Polska będzie witać Nowy Rok przy huku sztucznych ogni i strzelających korków od szampana, w podkrakowskim opactwie ostatni dzień starego i pierwszy dzień nowego roku upływać będzie w ciszy. Bo ten sylwester ma niewiele wspólnego z tradycyjnym noworocznym świętowaniem i jest tak naprawdę jego zaprzeczeniem.</p>
<p>- Ideą jest zorganizowanie alternatywnego spotkania dla ludzi, którzy tego wieczoru chcą pobyć sami ze sobą, z dala od tłumu i obudzić się następnego dnia bez bólu głowy i bez objawów przejedzenia - uśmiecha się o. Jan Konobrodzki.</p>
<p>W pokoju św. Hildegardy</p>
<p>Dlatego benedyktyni zapraszają tych, którzy mają dość przymusu świętowania i szukają nietypowej oferty sylwestrowej, a właściwie antysylwestrowej. Ci, którzy skorzystają z zaproszenia, mogą liczyć na... święty spokój. To z pewnością jest w stanie zagwarantować położone malowniczo na białej skale nad Wisłą XI-wieczne opactwo. Kilka lat temu bracia wyremontowali tzw. Wielką Ruinę, czyli dawną klasztorną bibliotekę i dziś mieści się tam Dom Gości, gdzie mogą zatrzymać się chętni na spędzenie sylwestra w klasztorze. Na gości czeka ponad 80 miejsc w pokojach jedno-, dwu- i trzyosobowych. Choć pokoje urządzone są bardzo ascetycznie i przypominają klasztorne cele (w środku jest łóżko, biurko, szafa i krzyż), nie trzeba się obawiać: w każdym z nich jest łazienka. I mimo że trzeba się obyć bez radia i telewizji, można jednak w razie potrzeby skorzystać z Internetu. Co ciekawe, pokoje zamiast numerów noszą imiona mnichów i mniszek związanych z zakonem. Paniom więc może przypaść pokój Hildegardy albo Scholastyki, z kolei panowie mogą gościć w pokoju Majolusa albo Anzelma. Oczywiście, nikt z gości nie będzie miał narzuconych reguł zakonu, będzie mógł za to korzystać do woli ze wszystkich dobrodziejstw Tyńca.</p>
<p>To niepowtarzalna okazja, aby przyjrzeć się z bliska codziennemu życiu mnichów, poznać zasady panujące w klasztorze, a także… skosztować specjałów klasztornej kuchni. Oczywiście, każdy, kto ma życzenie, może włączyć się w rytm pracy braci.</p>
<p>- Ci, którzy potrzebują wyciszenia, milczenia, ascezy, odcięcia od informacji i świata codziennego - mogą śmiało do nas przyjeżdżać - zaprasza o. Jan.</p>
<p>To, że uczestnicy antysylwestra przez dwa dni mogą włączać się w rytm dnia benedyktynów, nie znaczy, że mają obowiązek planować sobie dzień wraz z nimi. - Każdy sam decyduje, co ma robić - podkreśla o Jan. - To nie jest tak, że przyjeżdża grupa 80 osób i organizujemy im - jak wycieczce - czas. Ważne jest to, że każdy ma możliwość wyboru. Można brać udział w naszych modlitwach, medytować, korzystać ze spowiedzi, ale i porozmawiać z ojcami o duchowości czy codziennych problemach. Można też opuszczać klasztor, kiedy się chce i spacerować poza opactwem. Do dyspozycji są rowery i kijki trekingowe.</p>
<p>Bracia nie przygotowują jednak niczego specjalnego. Nie ma więc co liczyć na suto zastawione stoły ani tym bardziej na lampkę szampana. Mnisi pozwalają za to swoim gościom na coś o wiele cenniejszego: włączenie się w klasztorny rytm i korzystanie z atmosfery ciszy i skupienia.</p>
<p>Program antysylwestrowy</p>
<p>Goście przyjeżdżają już dzień wcześniej, czyli 30 grudnia. Program antysylwestra można zacząć od modlitw z braćmi (mnisi zapraszają na nieszpory i kompletę - rachunek sumienia), a także można przyłączyć się do wspólnego koncertu-medytacji. Ostatni dzień starego roku zaczyna się wcześnie rano, czyli o godz. 6. Jutrznią, potem chętni mogą uczestniczyć w porannej mszy i medytacji. Po śniadaniu można pozwiedzać klasztor, porozmawiać z mnichami albo spotkać się z innymi uczestnikami antysylwestra.</p>
<p>Chętni po obiedzie mogą spotkać się na wspólnej kawie i ciasteczku, a po kolacji wziąć udział w nieszporach i adoracji. Zanim wybije północ i zacznie się nowy rok, wszyscy odśpiewają uroczyste "Te Deum” na zakończenie 2011 r.</p>
<p>Żadnych fajerwerków?</p>
<p>- Jedynym fajerwerkiem jest dzwonek, którym o północy rozpoczynamy mszę świętą - śmieje się o. Jan. - Dlatego wszelkie hałasy czy sztuczne ognie są dla nas niewidoczne. Jesteśmy w kościele, skupiamy się na tym, co najcenniejsze. Po mszy jest herbatka benedyktyńska z sokiem malinowym i ciasteczko w krużganku z życzeniami noworocznymi. Budzimy się bez bólu głowy i jemy śniadanie.</p>
<p>Warto jednak pamiętać, że dzień 1 stycznia nie zwalnia w klasztorze od wczesnego wstawania - jutrznia zaczyna się o 5.55. Oczywiście, dla gości jest ona dobrowolna. Goście spędzają czas w opactwie do obiadu, po którym żegnają się z mnichami. Zanim jednak wyjadą, powinni koniecznie zajrzeć do zakonnego sklepu z produktami benedyktyńskimi i zabrać do domu któryś z mnisich przysmaków: chleb pielgrzyma czy "cukierki św. Hildegardy na boleści wszelakie”.</p>
<p>Spieszmy się zapisywać</p>
<p>Co takiego ma w sobie antysylwester w Tyńcu, czego nie da nam antysylwester w domu z książką czy przed telewizorem? - Oczywiście, można uciec, nie iść na imprezę, ale przyjdą znajomi albo sąsiedzi i tak nas wyciągną na ulicę. Albo będą dzwonić z życzeniami. A u nas w klasztorze nikt nie będzie przeszkadzał. Można bez wyrzutów sumienia wyłączyć telefon i mieć świadomość tego, że spędza się czas w inny, ale za to cenny sposób. Po takim antysylwestrze można się obudzić z poczuciem większej harmonii, komfortu, a jednocześnie niestraconego czasu - zapewnia o. Jan.</p>
<p>Wieść o antysylwestrze w Tyńcu szybko się rozniosła, dlatego do opactwa nadciągają goście z najdalszych zakątków Polski, a także z zagranicy. Gdyby benedyktyni zapraszali wszystkich chętnych, ostatniego dnia roku gościliby u siebie kilkaset osób.</p>
<p>W klasztorze przygotowano ponad 80 miejsc. Trzeba je rezerwować z kilkumiesięcznym wyprzedzeniem. Warto się spieszyć, bo lista zamykana jest już w sierpniu. Ale warto próbować do końca...</p>
<p>Za noc w opactwie zapłacimy od 80 do100 złotych. Jedynka o najwyższym standardzie to 120 zł ze śniadaniem.</p>
<p>Jeśli nie Tyniec, to co?</p>
<p>W podobny jak w Tyńcu sposób można spędzić sylwestra u bernardynów w Kalwarii Zebrzydowskiej, dominikanek w Krakowie, ojców Misjonarzy z Mariannhill w Czeladzi, Misjonarzy Oblatów Maryi Niepokalanej z Obry k. Wolsztyna, franciszkanów z Kalwarii Pacławskiej na Podkarpaciu, kapucynów z Lubartowa. Wydaje się, że rzeczywista liczba klasztorów organizujących tego rodzaju sylwestra może być dużo większa, a to dlatego że wiele z nich reklamuje się wyłącznie za pośrednictwem poczty pantoflowej.</p>
