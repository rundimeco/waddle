<p>Έκκληση των κινεζικών αρχών στην πόλη Σεντζέν για ψυχραιμία για την γρίπη των πτηνώνΈκκληση στους κατοίκους της Σεντζέν να μην πανικοβάλονται μετά τον πρώτο θάνατο από τη γρίπη των πτηνών.</p>
<p>Οι υγειονομικές αρχές της Σεντζέν στη νότια Κίνα ζήτησαν από τους κατοίκους να μην πανικοβάλλονται μετά τον πρώτο θάνατο μέσα σε 18 μήνες από τη γρίπη των πτηνών στη χώρα, μετέδωσε το πρακτορείο Νέα Κίνα.</p>
<p>Το Κέντρο Ελέγχου Ασθενειών της Σεντζέν επιβεβαίωσε ότι το θύμα είχε έρθει σε επαφή με πουλερικά, αλλά δεν έχει ακόμα διευκρινιστεί με ποιον τρόπο μολύνθηκε από τον ιό Η5Ν1 ο 39χρονος οδηγός λεωφορείου, προσθέτει το πρακτορείο.</p>
<p>«Ο ιός δεν μεταδίδεται από άνθρωπο σε άνθρωπο και οι πολίτες της Σεντζέν δεν πρέπει να πανικοβάλλονται», υπογραμμίζεται στην ανακοίνωση του κέντρου.</p>
<p>Το επίπεδο συναγερμού για την γρίπη των πτηνών στην Σεντζέν, γειτονική του Χονγκ Κονγκ, είναι «σοβαρό» και οι αρχές ανακοίνωσαν προσωρινό εμπάργκο στις εισαγωγές ζωντανών πουλερικών.</p>
<p>Η Κίνα θεωρείται ως μια από τις χώρες με το μεγαλύτερο κίνδυνο επιδημίας της γρίπης των πτηνών εξαιτίας του γεγονότος ότι στη χώρα εκτρέφεται ο μεγαλύτερος αριθμός πουλερικών στον κόσμο και στις αγροτικές περιοχές οι άνθρωποι ζουν πολύ κοντά με τα πουλερικά.</p>
