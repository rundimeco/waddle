<p>Więcej węgla z Australii</p>
<p>Większość działających na antypodach kopalń węgla planuje zwiększenie w 2012 roku produkcji.</p>
<p>Mijający rok był dla australijskiego przemysłu węglowego nieszczególny. Z powodu powodzi zalanych zostało wiele odkrywek, co spowodowało znaczący spadek produkcji.</p>
<p>W roku obrachunkowym 2010-11 Australia wyprodukowała niespełna 405 mln ton węgla (z tego około 25 proc. w kopalniach głębinowych). Tymczasem rok wcześniej było to ponad 471 mln ton.</p>
<p>Teraz planowane są nowe inwestycje. Być może w tym roku Australia po raz pierwszy wyprodukuje ponad 500 mln ton węgla.</p>
<p>Analitycy z Sydney wskazują, że aby tak się stało konieczne jest spełnienie kilku warunków. Po pierwsze górnictwo nie może zostać dotknięte klęskami naturalnymi. Po drugie nadal musza być spełnione korzystne warunki do eksportu. Oznacza to, że u głównych odbiorców nie może nastąpić spowolnienie gospodarcze.</p>
<p>Tradycyjnie największym importerem australijskiego węgla jest Japonii. Od lat kupuje ona na antypodach ponad 100 mln ton surowca. W przyszłym roku import może wzrosnąć ze względu na problemy energetyczne Japonii (spowodowane marcowym trzęsieniem ziemi) i przywrócenie do ruchu kilku „zamrożonych” siłowni węglowych. Mniej pewne są perspektywy wzrostu importu przez Koreę. Na trzecim miejscu wśród importerów powinny znaleźć się Chiny. Także inna szybko rozwijająca się gospodarka - indyjska może potrzebować więcej surowca. Australijczycy nie liczą natomiast na rynki USA i UE. Byłoby dobrze, gdyby sprzedaż utrzymała się na dotychczasowym poziomie – uważają specjaliści.</p>
