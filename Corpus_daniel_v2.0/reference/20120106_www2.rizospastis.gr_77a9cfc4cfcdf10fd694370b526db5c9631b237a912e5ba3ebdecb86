<p>Ανταλλαγή προειδοποιήσεων για τα στενά του Ορμούζ</p>
<p>TΕΧΕΡΑΝΗ - ΟΥΑΣΙΓΚΤΟΝ.--</p>
<p>Ανεβαίνει το θερμόμετρο της έντασης μετά την προειδοποίηση της ιρανικής ηγεσίας ότι θα «κλείσει» τα στενά του Ορμούζ σε περίπτωση που επιβληθούν σε βάρος της κυρώσεις που θα απαγορεύουν τις εξαγωγές ιρανικού πετρελαίου. Στις προειδοποιήσεις έσπευσε ν' απαντήσει το αμερικανικό Πεντάγωνο, καθιστώντας σαφές ότι «δεν πρόκειται να γίνει ανεκτός ένας αποκλεισμός των Στενών».</p>
<p>Συγκεκριμένα, ο εκπρόσωπος Τύπου του Πενταγώνου, Τζορτζ Λιτλ, υπογράμμισε ότι η ομαλή ναυσιπλοΐα από τα στενά του Ορμούζ είναι «εξαιρετικά σημαντική όχι μόνο για τη σταθερότητα και την ασφάλεια της ευρύτερης περιοχής, αλλά και για την οικονομία των χωρών του Κόλπου, συμπεριλαμβανομένου του Ιράν, και πολλών ακόμη». Γι' αυτούς τους λόγους, κατέστησε σαφές ο Λιτλ, δεν θα επιτραπεί «να κλείσουν ούτε λεπτό τα στενά του Ορμούζ». Απόλυτη «ετοιμότητα να αποτρέψει την οποιαδήποτε τέτοια ενέργεια» εξέφρασε και ο εκπρόσωπος του 5ου αμερικανικού στόλου, που έχει την έδρα του στο σχετικά κοντινό Μπαχρέιν.</p>
<p>Η ιρανική πλευρά, από την άλλη, επέμεινε στη στάση της. Μετά τον αντιπρόεδρο, στο ζήτημα αναφέρθηκε, χτες, και ο αρχηγός του ιρανικού ναυτικού, ο οποίος χαρακτήρισε «εξαιρετικά εύκολο» το στόχο του αποκλεισμού των Στενών. Τις μέρες αυτές, το ιρανικό πολεμικό ναυτικό πραγματοποιεί 10ήμερα γυμνάσια στην ευρύτερη περιοχή των στενών του Ορμούζ, τα οποία, όμως, επεκτείνονται μέχρι τον Ινδικό Ωκεανό ακόμη και μέχρι τη θάλασσα του Αντεν, στα ανοιχτά της Υεμένης, νοτίως της αραβικής χερσονήσου.</p>
<p>Από τα στενά του Ορμούζ διακινούνται καθημερινά περίπου 15 εκατομμύρια βαρέλια πετρελαίου, δηλαδή περίπου το 1/3 της παγκόσμιας παραγωγής. Η ιρανική ημερήσια παραγωγή πετρελαίου κυμαίνεται στα 4 εκατομμύρια βαρέλια. Σαουδάραβες αξιωματούχοι, αλλά και διπλωμάτες του ΟΠΕΚ, διέρρεαν ότι οι σαουδαραβικές αρχές προετοιμάζονται και είναι σε θέση να καλύψουν μεγάλο μέρος της παγκόσμιας ζήτησης σε περίπτωση που το Ιράν υλοποιήσει την απειλή του.</p>
<p>Η σαουδαραβική καθημερινή παραγωγή είναι 10 εκατομμύρια βαρέλια και έχει τη δυνατότητα επέκτασης στα 12 εκατομμύρια. Πάντως, γεγονός είναι ότι ακόμη και μια πρόσκαιρη διακοπή της ναυσιπλοΐας από τα στενά του Ορμούζ θα προκαλέσει τεράστιους κλυδωνισμούς στην παγκόσμια οικονομία, συμπεριλαμβανομένων και στενών συμμάχων του Ιράν, όπως η Κίνα που προμηθεύεται τεράστιες πετρελαϊκές ποσότητες από την Τεχεράνη.</p>
