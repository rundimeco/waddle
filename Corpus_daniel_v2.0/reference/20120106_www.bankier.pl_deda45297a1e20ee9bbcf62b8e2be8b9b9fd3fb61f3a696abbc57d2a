<p>Oto, czego życzy Polakom premier Donald Tusk</p>
<p>Premier Donald Tusk złożył Polakom życzenia noworoczne. Szef rządu nagrał je i opublikował na stronie internetowej kancelarii premiera.</p>
<p>Premier Tusk życzył rodakom wszystkiego co najlepsze w nadchodzącym roku: by EURO 2012 okazało się sukcesem organizacyjnym i sportowym, by nasza gospodarka i siła polityczna rosły, a miliony inicjatyw i przedsięwzięć Polaków w najbliższym roku zakończyły się sukcesem. Szef rządu życzył też wszystkim udanej zabawy sylwestrowej dziś wieczorem.</p>
<p>Donald Tusk zapowiedział, że w 2012 roku czekają nas trudne decyzje, ale dodał, że obciążenia będą sprawiedliwie rozłożone, a państwo nie zapomni o najsłabszych. Premier pochwalił też Polaków za to, że w mijającym roku wykazali się gospodarnością, energią i odpornością. Jak mówił, gdy wiele bogatych państw stanęło na progu upadku, Polska jest postrzegana jako ostoja ładu, porządku i zdrowej gospodarki, a Polacy zaczęli być znani z takich cech jak pracowitość, odpowiedzialność i dobra organizacja. Premier podziękował też Polakom za ponowny wybór Platformy Obywatelskiej w wyborach parlamentarnych i tym samym - za ponowne umożliwienie mu pełnienia funkcji szefa rządu.</p>
<p>Donald Tusk dobrze ocenił też dobiegającą końca polską prezydencję w Radzie Unii Europejskiej.</p>
