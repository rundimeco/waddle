<p>Επαληθεύονται οι εκτιμήσεις για το βάθος της κρίσης</p>
<p>«Οι προοπτικές ανάπτυξης στην Ευρωζώνη έχουν περιοριστεί» σημειώνει το ΔΝΤ</p>
<p>Πιο επιθετική απέναντι στο λαό η αστική διαχείριση, στο φόντο ισχυρών αντιθέσεων και ανταγωνισμών, για τον επιμερισμό της ζημιάς από την καταστροφή κεφαλαίων</p>
<p>Την εκτίμηση ότι η κρίση στην Ευρωζώνη θα είναι βαθιά και παρατεταμένη, επαληθεύουν οι αναλύσεις διεθνών καπιταλιστικών Οργανισμών, γεγονός που οξύνει τις ενδοϊμπεριαλιστικές αντιθέσεις και καταδεικνύει ταυτόχρονα την αυξανόμενη δυσκολία στην αστική διαχείριση της κρίσης. Τα «μαύρα μαντάτα» για την οικονομία της Ευρωζώνης, είχαν ως συνέπεια η ισοτιμία του ευρώ έναντι του δολαρίου να υποχωρήσει χθες στο χαμηλότερο επίπεδο από τον Σεπτέμβρη του 2010 περίπου στο 1,2870 δολάρια.</p>
<p>Αυξημένους κινδύνους για την παγκόσμια ανάπτυξη εντοπίζει το Διεθνές Νομισματικό Ταμείο, εκτίμηση που ενδέχεται να το οδηγήσει σε προβλέψεις για ύφεση στην Ευρώπη το 2012, όπως ανέφερε ο αναπληρωτής διευθύνων σύμβουλος του Ταμείου, Ζου Μιν. «Τους τελευταίους μήνες παρατηρούμε μια εμφανή αποδυνάμωση της οικονομικής δραστηριότητας, ενώ οι προοπτικές ανάπτυξης έχουν περιοριστεί», δήλωσε σε ομιλία του στη Σιγκαπούρη. Ο ίδιος προειδοποίησε πως αν συνεχιστεί η επιδείνωση της κατάστασης στην Ευρωζώνη, μπορεί να οδηγήσει σε συρρίκνωση του παγκόσμιου ΑΕΠ κατά 2%.</p>
<p>Την πρόβλεψη ότι η ύφεση στην Ευρωζώνη θα βαθύνει στις αρχές του 2012 και ότι οι οικονομικές πιέσεις στις αγορές της Ευρώπης θα παραμείνουν έντονες τους προσεχείς μήνες, διατυπώνει και η Goldman Sachs σε έκθεσή της. Σύμφωνα με την επενδυτική τράπεζα, η ύφεση στη ζώνη του ευρώ θα οδηγήσει σε μια πιο συγκεκριμένη πολιτική συμφωνία μεταξύ των κρατών που την απαρτίζουν, σε νέους δημοσιονομικούς κανόνες και σε επιμερισμό του κινδύνου. Για τις ΗΠΑ, η Goldman Sachs αναμένει ότι η οικονομία θα επιβραδύνει μετά την πρόσφατη επιτάχυνσή της, αλλά θα αποφύγει την ύφεση. Για την κινεζική ανάπτυξη, εκτιμά ότι θα σταθεροποιηθεί και θα παραμείνει σε «αρκετά υγιή» επίπεδα.</p>
<p>Την ίδια στιγμή, σημάδια οικονομικής κάμψης καταγράφονται στη Γερμανία. Σύμφωνα με χθεσινή έκθεση της ομοσπονδιακής στατιστικής υπηρεσίας Destatis, ο δείκτης των λιανικών πωλήσεων κατέγραψε σημαντική πτώση 0,9% τον Νοέμβρη σε σχέση με τον προηγούμενο μήνα. Μάλιστα, και τον περασμένο Οκτώβρη ο ίδιος δείκτης είχε υποχωρήσει κατά 0,2%.</p>
<p>Αναλυτές επισημαίνουν ότι είναι η πρώτη φορά το τελευταίο 10μηνο που παρατηρείται κάμψη στις λιανικές πωλήσεις της Γερμανίας για δύο συνεχόμενους μήνες. Την Τετάρτη, το γερμανικό ινστιτούτο οικονομικών μελετών DIW προέβλεψε ότι η γερμανική οικονομία θα κινηθεί σε οριακά αρνητικούς ρυθμούς ανάπτυξης το πρώτο εξάμηνο του 2012, ενώ θα επιστρέψει έστω και σε «εύθραυστη» μεγέθυνση το δεύτερο μισό του έτους.</p>
<p>Κομπάζουν για την υποταγή του λαού</p>
<p>Σε μια παράλληλη εξέλιξη, ο πρωθυπουργός της Ιταλίας Μάριο Μόντι αναχώρησε χθες απρογραμμάτιστα για επίσκεψη στις Βρυξέλλες. Μέχρι χθες δεν ήταν γνωστό με ποιους από τα κορυφαία στελέχη της ΕΕ επρόκειτο να συναντηθεί. Ο ίδιος, σε συνέντευξή του που έδωσε στη γαλλική εφημερίδα «Φιγκαρό», ενόψει της σημερινής συνάντησής του στο Παρίσι με τον Ν. Σαρκοζί, δήλωσε ότι τα θεμέλια της ιταλικής οικονομίας είναι καλά και ότι η κρίση στην πραγματική οικονομία είναι λιγότερο σοβαρή σε σύγκριση με ό,τι συμβαίνει σε ορισμένες άλλες χώρες.</p>
<p>Στο ερώτημα αν η Ευρώπη μπορεί ακόμη να φοβάται την Ιταλία, τη στιγμή που η Ελλάδα και η Ισπανία γνωρίζουν νέες δυσκολίες, ο Μόντι απάντησε ωμά: «Η Ευρώπη δεν έχει πλέον κανένα λόγο να φοβάται την Ιταλία. Διαθέτουμε μία πολύ σπάνια πρώτη ύλη στην Ευρώπη, μία βαθιά συναίνεση της κοινής γνώμης υπέρ της ευρωπαϊκής ολοκλήρωσης (...) Δεν υπάρχει κανένας φόβος. Οι Ιταλοί αποδέχτηκαν σχεδόν με βρετανικό φλέγμα τα πολύ βαριά μέτρα που τους επιβλήθηκαν. Εδειξαν στην πράξη ένα ισχυρό αίσθημα υπευθυνότητας. Δεν έκαναν παρά μόνο μία τρίωρη απεργία. Κατάλαβαν ότι οι ευρωπαϊκοί όροι επιβάλλονται για τις επόμενες γενιές. Ολοι οι αναλυτές συμφωνούν ότι η Ιταλία έκανε το καθήκον της».</p>
<p>Την ίδια στιγμή, σύμφωνα με το προσχέδιο του δημοσιονομικού συμφώνου της ΕΕ που αποκάλυψε το Ρόιτερς, εκχωρούνται περισσότερες εξουσίες στην Ευρωπαϊκή Επιτροπή, συμπεριλαμβανομένης της δυνατότητας να παραπέμπει στο δικαστήριο τα κράτη - μέλη που παραβιάζουν τους δημοσιονομικούς κανόνες. Το προηγούμενο προσχέδιο, δεν ενέπλεκε την Ευρωπαϊκή Επιτροπή στις διαδικασίες επιβολής κυρώσεων προς τα κράτη - μέλη που παραβίαζαν τους κανόνες.</p>
