<p>Ευχαριστίες Χανίγια στην τουρκική ηγεσία</p>
<p>ΡΑΜΑΛΑ - ΑΓΚΥΡΑ.-</p>
<p>Την πρώτη του περιοδεία στο εξωτερικό πραγματοποιεί ο πρωθυπουργός της «Χαμάς» στη Λωρίδα της Γάζας, Ισμαήλ Χανίγια, με πρώτο σταθμό την Τουρκία. Ο επικεφαλής της ισλαμιστικής οργάνωσης στη Γάζα συναντήθηκε με τον πρωθυπουργό Ρετζέπ Ταγίπ Ερντογάν και του εξέφρασε, όπως είπε στη συνέχεια ο ίδιος, την ευγνωμοσύνη του για τη συμπαράσταση που η τουρκική ηγεσία έχει δείξει προς τον παλαιστινιακό λαό, με τελευταία δείγματα την παρέμβαση της Τουρκίας για την ανταλλαγή κρατουμένων και την απελευθέρωση του Ισραηλινού στρατιώτη Σαλίτ και για την επίτευξη συμφωνίας συμφιλίωσης μεταξύ των παλαιστινιακών οργανώσεων. Τουρκικές διπλωματικές πηγές διέρρεαν ότι η Αγκυρα παραμένει σταθερή στη θέση της περί αναγκαιότητας συμπερίληψης της «Χαμάς» σε οποιοδήποτε ειρηνευτικό διάλογο.</p>
<p>Ο Χανίγια επισκέφτηκε, χτες, και το πλοίο «Μάβι Μαρμαρά», που είναι ελλιμενισμένο στην Κωνσταντινούπολη, προκειμένου ν' αποτίσει, όπως είπε, φόρο τιμής εκεί όπου εννιά Τούρκοι ακτιβιστές σκοτώθηκαν κατά την επέμβαση των Ισραηλινών κομάντος που σταμάτησαν την πορεία τους προς την αποκλεισμένη Λωρίδα της Γάζας, το Μάη του 2010. Επρόκειτο, επίσης, να συναντηθεί με την ηγεσία της ισλαμικής οργάνωσης ΙΗΗ, που είχε διοργανώσει εκείνο το ταξίδι.</p>
<p>Μετά την Τουρκία, που κατά τον Χανίγια τον διαβεβαίωσε ότι θα συνεχίσει να στέκεται στο πλευρό του παλαιστινιακού λαού, ο επικεφαλής της κυβέρνησης της Γάζας θα επισκεφτεί την Αίγυπτο, το Σουδάν, το Κατάρ, την Τυνησία, το Μπαχρέιν. Σύμφωνα με αναλυτές, πρόκειται για επισκέψεις «διασφάλισης υποστήριξης».</p>
<p>Συνάντηση χαμηλών προσδοκιών</p>
<p>Χωρίς ιδιαίτερες προσδοκίες προσέρχεται η παλαιστινιακή πλευρά στις προγραμματισμένες, για σήμερα, συνομιλίες με ισραηλινή αντιπροσωπεία στο Αμμάν, παρουσία πολυμελούς αντιπροσωπείας του διαμεσολαβητικού Κουαρτέτου (ΗΠΑ, ΟΗΕ, Ρωσία, ΕΕ). Στην Ιορδανία θα μεταβεί εκ μέρους της Παλαιστινιακής Αρχής ο Σάεμπ Ερακάτ και εκ μέρους του Ισραήλ ο Γιτζάκ Μόλχο. Πρόκειται για την πρώτη συνάντηση μεταξύ των δύο πλευρών εδώ και περισσότερο από ένα χρόνο. Ο Ερακάτ κατέστησε σαφές ότι δεν μπορεί να υπάρξει καμία συνομιλία αν το Ισραήλ δε δεχτεί ως αφετηρία διαλόγου τα όρια του 1967 και δεν τερματίσει τον εποικισμό σε Ιερουσαλήμ και Δυτική Οχθη, δύο όρους που το Τελ Αβίβ δεν συζητά.</p>
