<p>Στην Ελλάδα, το 20% έχει ολοκληρωμένη σχέση</p>
<p>Εντονη σύγχυση μοιάζει να επικρατεί στο μυαλό των Ελλήνων εφήβων σχετικά με τους τρόπους προφύλαξης από τα σεξουαλικώς μεταδιδόμενα νοσήματα, αλλά και τις μεθόδους αντισύλληψης, την ώρα που ξεκινούν με ορμή τη σεξουαλική τους ζωή από τις πρώτες κιόλας τάξεις του Γυμνασίου...</p>
<p>Σύμφωνα με πρόσφατη έρευνα της Μονάδας Εφηβικής Υγείας του Νοσοκομείου Παίδων «Αγλαΐα Κυριακού» σε παιδιά 15 ετών από την Αττική, το 40% είχε ήδη να δηλώσει «κάποια» σεξουαλική εμπειρία (εκτός της διεισδυτικής επαφής), ενώ το 20% των εφήβων είχε ξεκινήσει «κανονικά» τη σεξουαλική του ζωή. Ιδιαίτερη εντύπωση προκαλεί το γεγονός ότι το 4% των εφήβων δηλώνει ότι πιέστηκε να ξεκινήσει σεξουαλική δραστηριότητα.</p>
<p>Από τους σεξουαλικώς ενεργούς εφήβους, το 44,3% έχει κάνει πρώτη φορά έρωτα πριν από τα 14, το 10,2% πριν από τα 13%, ενώ το 5,7% ξεκίνησε τις πρώτες επαφές ήδη από τα 12. Το 10% δεν χρησιμοποιούσε καμία αντισυλληπτική μέθοδο, το 39% εφάρμοζε αναξιόπιστες μεθόδους όπως η απόσυρση, το 51% χρησιμοποιούσε προφυλακτικό, ενώ 5% είχαν ξεκινήσει το «χάπι».</p>
<p>Οσον αφορά τις γνώσεις τους για τα σεξουαλικώς μεταδιδόμενα νοσήματα, οι περισσότεροι γνώριζαν μόνο το AIDS (35%), το 22,1% γνώριζε το ΑIDS και την ηπατίτιδα Β, ενώ πολύ μικρά ήταν τα ποσοστά εκείνων που μπορούσαν να αναφέρουν άλλα νοσήματα, όπως τα χλαμύδια, η γονόρροια, ο έρπης ή ο ιός των ανθρωπίνων θηλωμάτων.</p>
<p>Ενδεικτικό της πλήρους απουσίας προγραμμάτων σεξουαλικής διαπαιδαγώγησης στα σχολεία (το σχετικό πρόγραμμα που είχε ξεκινήσει το 2009 στα δημοτικά «κόπηκε» λόγω έλλειψης χρηματοδότησης) είναι ότι κύριες πηγές ενημέρωσης των εφήβων για το σεξ είναι οι γονείς (22%) και οι φίλοι (21%). Οι έφηβοι που ενημερώθηκαν από τους φίλους τους μάλιστα εμπιστεύονταν συχνότερα αναξιόπιστες μεθόδους αντισύλληψης, όπως η μέθοδος των γόνιμων ημερών.</p>
<p>Οι ειδικοί εκτιμούν ότι κάθε χρόνο το 25% των σεξουαλικώς ενεργών εφήβων μολύνεται από κάποιο σεξουαλικώς μεταδιδόμενο νόσημα, ενώ σύμφωνα με το Ινστιτούτο Ψυχικής και Σεξουαλικής Υγείας, στην Ελλάδα πραγματοποιούνται ετησίως 40.000 αμβλώσεις από κορίτσια κάτω των 18 ετών.</p>
