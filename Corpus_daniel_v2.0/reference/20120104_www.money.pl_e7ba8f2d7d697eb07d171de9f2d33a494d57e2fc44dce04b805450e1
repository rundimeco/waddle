<pWybrano nowego głównego ekonomistę EBC</p>
<p>Belgijski ekonomista Peter Praet pokonał niemieckich i francuskich kandydatów w wyścigu o kluczowe stanowisko głównego ekonomisty Europejskiego Banku Centralnego - podał na swojej stronie internetowej brukselski tygodnik European Voice.</p>
<p>Gazeta przypomina, że Praet od czerwca jest członkiem ulokowanego we Frankfurcie zarządu banku, przejął schedę po Niemcu Juergenie Starku, który zrezygnował na początku 2011 r.</p>
<p>Praet był dyrektorem wykonawczym Narodowego Banku Belgii i szefem zespołu przy belgijskim ministrze finansów. European Voice wskazuje, że Belg nie był typowany na stanowisko głównego ekonomisty EBC, ponieważ od czasu powstania banku, czyli od 13 lat, funkcję tę obejmowali Niemcy.</p>
<p>Financial Times napisał, że mianowanie Praeta oznacza zrywanie więzi z niemieckim Bundesbankiem, na którym EBC był pierwotnie wzorowany.</p>
<p>Jako czołowi kandydaci na głównego ekonomistę byli postrzegani Niemiec Joerg Asmussen oraz Francuz Benoit Coeure. Ostatecznie Asmussen będzie odpowiedzialny za międzynarodowe relacje w EBC, natomiast Coeure od 1 marca zajmie się rynkowymi operacjami banku.</p>
<p>Jak komentuje European Voice, mianowanie Praeta na głównego ekonomistę to pierwsza znacząca zmiana w zarządzie EBC, od kiedy szefowanie tą instytucją w listopadzie ub.r. od Jeana-Claude'a Tricheta przejął Mario Draghi. Wiceszefem EBC pozostał Portugalczyk Vitor Constancio.</p>
