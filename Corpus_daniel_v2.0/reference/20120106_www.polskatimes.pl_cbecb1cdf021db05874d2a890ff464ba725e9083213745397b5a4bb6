<p>Były szef śląskiej policji gen. Mieczysław K. oczyszczony z zarzutów korupcji</p>
<p>Zdaniem sądu gen. Mieczysław K., były szef śląskiej policji nie współpracował z mafią paliwową i nie brał łapówek za sprzedaż tajnych informacji.</p>
<p>Wyrok 1,5 roku więzienia usłyszał jedynie za grożenie bronią oficerom CBŚ, którzy 10 lat temu zatrzymali go w rodzinnym domu w Izbiskach pod Częstochową. To w końcu jest finał najgłośniejszego procesu ostatnich lat!</p>
<p>GENERAŁ MIECZYSŁAW K. ZAMIESZANY W AFERĘ PALIWOWĄ - CZYTAJ O SZCZEGÓŁACH</p>
<p>Sąd Apelacyjny w Szczecinie skazał generała i uniewinnił baronów paliwowych.</p>
<p>To ostateczne wyroki. Sąd uznał, że m.in. prokurator Marek Wełna z krakowskiej prokuratury nie udowodnił istnienia mafii paliwowej, a akt oskarżenia miał miejscami kompromitujące błędy.</p>
<p>Mieczysław K., były szef śląskiej policji do więzienia już nie trafi. W areszcie tymczasowym siedział bowiem ponad trzy lata. Dostał też odszkodowanie za przewlekłość postępowania.</p>
<p>Ze służby odszedł na emeryturę na długo przed postawieniem mu zarzutów. Powodem była choroba - borelioza.</p>
<p>K. będzie musiał jednak jeszcze raz stawić się przed sądem. Do ponownego rozpatrzenia sędziowie skierowali bowiem wątek sprawy dotyczący przekazywania przez policjantów dokumentów służbowych. Chodziło o fax wysłany ze śląskiej komendy, który znaleziono u przedsiębiorców w Szczecinie.</p>
<p>Pozostałym oskarżonym, w tym byłym policjantom CBŚ sąd utrzymał wyroki w mocy (od roku do 7 lat więzienia).</p>
