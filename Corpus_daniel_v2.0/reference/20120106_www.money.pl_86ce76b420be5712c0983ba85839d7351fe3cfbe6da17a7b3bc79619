<p>Pesa dostarczy tramwaje do rumuńskiego miasta</p>
<p>Umowę na dostawę tramwajów podpisały zakłady Pesa S.A. z Bydgoszczy z władzami rumuńskiego miasta Kluż-Napoka. Bydgoska firma dostarczy do Rumunii pojazdy typu Swing, podobne do zamówionych już przez Warszawę i Gdańsk.</p>
<p>Jak poinformował Tomasz Zaboklicki, prezes zakładów Pesa S.A., podpisany kontrakt przewiduje dostawę do Rumunii od sześciu do dwunastu tramwajów typu Swing.</p>
<p>Podstawowa wersja tramwaju typu Swing ma około 30 metrów długości i mieści 209 pasażerów, w tym 40 na miejscach siedzących. Pojazd jest pięcioczłonowy, wyposażony w sześć par drzwi oraz całkowicie klimatyzowany, zarówno w części pasażerskiej, jak i w kabinie motorniczego.</p>
<p>Modułowa budowa tramwaju, zarówno w zakresie konstrukcji jak i wyposażenia, umożliwia jednak bardzo elastyczne dopasowanie pojazdu do wymogów klienta. W zależności od potrzeb przewozowych Pesa może dostarczyć pojazdy 3-, 5- lub 7-członowe, także w wersji dwukierunkowej.</p>
<p>Liczba miejsc siedzących waha się w granicach od 26 do 57, zaś stojących od 91 do 224, w zależności od liczby członów. Tramwaje przystosowane są do poruszania się po torach o szerokości 1435 mm lub 1000 mm. Prędkość maksymalna to 70 km/h.</p>
<p>Najwięcej, bo aż 186 Swingów zamówiła dotychczas Warszawa, dokąd dostarczono już ponad połowę zakupionych pojazdów. Dostawy do stolicy zostaną zakończone do 2013 roku.</p>
<p>35 Swingów kupił także Gdańsk. Pierwszym klientem zagranicznym, który kupił tramwaje tego typu w Bydgoszczy, były władze węgierskiego miasta Szeged, które zamówiły dziewięć pojazdów.</p>
