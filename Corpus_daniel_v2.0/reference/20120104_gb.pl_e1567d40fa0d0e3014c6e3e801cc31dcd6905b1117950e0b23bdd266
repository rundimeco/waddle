<p>Przedsiębiorcy: W Polsce kryzysu nie będzie, ale..</p>
<p>Istnieje duża szansa na utrzymanie dobrych wyników makroekonomicznych w tym roku. Czy to znaczy, ze o kryzysie możemy zapomnieć? Pod pewnymi warunkami, tak.</p>
<p>Mamy duże szanse na utrzymanie relatywnie dobrych wskaźników makroekonomicznych w roku bieżącym. I o ile sytuacja w strefie euro nie ulegnie załamaniu możemy spodziewać się nawet ok. 3 proc. dynamiki wzrostu PKB oraz stabilnego poziomu bezrobocia - oceniają Pracodawcy PR. Ich zdaniem, aby tak się stało powinny być spełnione podstawowe warunki legislacyjne, a rząd musi przede wszystkim doprowadzić do takich zmian w otoczeniu prawnym biznesu, które zwiększą konkurencyjność naszej gospodarki. Pracodawcy zastanawiają się jednak czy premierowi Tuskowi wystarczy na to czasu i energii?</p>
<p>- Największym kłopotem przedsiębiorstw w 2012 roku będzie ograniczony portfel zamówień. Złożą się na to m.in. zmniejszenie popytu ze strony europejskich partnerów handlowych (programy oszczędnościowe będą hamować rozwój tamtejszych gospodarek) oraz możliwe osłabienie optymizmu polskich konsumentów, których zakupy są głównym motorem naszego rozwoju – oceniają krajowi przedsiębiorcy-pracodawcy.</p>
<p>Ich zdaniem, mniejszy portfel zamówień rodzi obawy o płynność finansową poszczególnych przedsiębiorstw. Nie może dziwić więc to, że biznes ogranicza swoją aktywność inwestycyjną i w oczekiwaniu na spowolnienie gospodarcze gromadzi gotówkę, dzięki której będzie mógł przetrwać trudny okres. Ale po te właśnie środki postanowił sięgnąć rząd, podejmując decyzję o podniesieniu składki rentowej po stronie pracodawcy. - Ratując budżet uderzono więc nie tylko w pracodawców, ale i pracowników – twierdzą.</p>
<p>Prezes Pracodawców RP, Andrzej Malinowski ocenia, że mniej zamówień to mniej pracy, tymczasem jej pozapłacowe koszty będą większe, co zmniejszy skłonność nie tylko do zatrudniania, ale i do utrzymania istniejących miejsc pracy. - Wahania koniunktury, które z pewnością czekają nas w 2012 roku spowodują, że pracodawcy muszą mieć możliwość elastycznego zarządzania czasem pracy swoich pracowników. Przedsiębiorcy nie chcą zwalniać. Cięcie zatrudnienia dawno przestało być głównym sposobem na szukanie oszczędności. Potrzebne jest tu jednak wsparcie ze strony prawa. Ustawa antykryzysowa z pewnością pomogła ograniczyć skalę zwolnień w latach 2009 - 2010. Wydawało się więc naturalnym, że czas jej obowiązywania zostanie przedłużony na kolejny trudny okres – uważa Malinowski. Stało się jednak inaczej i może to wpłynąć na wyższy poziom bezrobocia.</p>
<p>Pracodawcy rozumieją, że podniesienie wymiaru składki rentowej wynika z trudnej sytuacji finansów państwa. Ale rząd nie powinien ich zdaniem po raz kolejny podnosić obciążeń podatkowych i parapodatkowych. Potrzebna jest również reforma wydatków po stronie wydatkowej budżetu, ale bez ograniczania środków przeznaczanych na cele inwestycyjne, ponieważ wspierają one koniunkturę gospodarczą.</p>
<p>Przedstawiciele biznesu obawiają się o rozwój sytuacji w strefie euro, liczą się z tym, że kryzys pociągnie za sobą spadek popytu, co jeszcze bardziej zaostrzy konkurencję i wymusi na polskich przedsiębiorcach wzrost innowacyjności i elastyczności.</p>
<p>- Nie możemy już dłużej wygrywać niższymi kosztami pracy. Dlatego rząd musi wreszcie stworzyć nowoczesne ramy prawne do współpracy na linii nauka – biznes. To warunek niezbędny do tego, aby nasze przedsiębiorstwa mogły działać w oparciu o nowoczesne technologie. Budżet musi partycypować w kosztach takich inwestycji – zgodnie ocenili, dodając, że konieczna jest również intensywniejsza walka z rodzimą biurokracją. Bo zadaniem przedsiębiorcy jest rozwijanie firmy, a nie spieranie się z kolejnymi urzędami. Stąd nadzieja na wejście w życie zapowiadanej już, trzeciej ustawy deregulacyjnej, która mogłaby rozwiązać ten trudny problem.</p>
<p>- W porównaniu z innymi krajami UE w rok 2012 wchodzimy w dobrej sytuacji. Stabilna gospodarka i zdolni przedsiębiorcy pozwalają nam zachować umiarkowany optymizm. Musimy jednak pamiętać, że nic nie jest dane raz na zawsze. Dlatego w przyszłym roku oprócz reform, których skutki odczujemy dopiero za kilka lat, potrzebne są pilne działania ułatwiające przedsiębiorcom przejście przez okres osłabienia koniunktury – podsumowali Pracodawcy RP.</p>
