<p>Właściciel Kopeksu zwiększa zaangażowanie w Mostostalu Zabrze</p>
<p>Krzysztof Jędrzejewski - właściciel blisko 60 proc. akcji Kopeksu - zwiększył swoje zaangażowanie w akcjonariacie Mostostalu Zabrze do 14,09 proc. udziałów.</p>
<p>Przed zmianą Jędrzejewski posiadał 12,42 udziałów zabrzańskiej spółki. Mostostal poinformował, że zgodnie z zawiadomieniem otrzymanym od Jędrzejewskiego, jego dalsze zamiary związane ze zwiększaniem zaangażowania w spółce będą zależne od ceny akcji, wyników firmy oraz sytuacji makroekonomicznej.</p>
<p>Jędrzejewski w akcjonariacie Mostostalu Zabrze ujawnił się w maju tego roku, gdy kupił walory o wartości ponad 10 mln zł od Zbigniewa Opacha, przewodniczącego rady nadzorczej Mostostalu i jego głównego udziałowca. Obecnie Opach kontroluje 42,12 akcji spółki z Zabrza.</p>
<p>W połowie grudnia rada nadzorcza Mostostalu Zabrze powołała Macieja Litwińskiego na stanowisko wiceprezesa spółki. Nowy wiceprezes od początku grudnia ubiegłego roku był członkiem zarządu zabrzańskiej spółki. Natomiast od października 2009 r. Litwiński sprawuje stanowisko prezesa spółki Kopex-Engineering z grupy Kopeksu. Wcześniej był też m.in. prezesem spółki Kopex Equity.</p>
<p>W listopadzie do rady nadzorczej Mostostalu zostali powołani Jarosław Wieszołek oraz Artur Kucharski. Pierwszy z nich jest członkiem rady nadzorczej spółki PBSz-Inwestycje, zależnej od Przedsiębiorstwa Budowy Szybów z grupy Kopeksu. Z kolei Kucharski jest dyrektorem ds. rozwoju struktur, organizacji i systemów kontroli wewnętrznych w Kopeksie, a także sprawuje funkcję wiceprzewodniczącego rady nadzorczej Kopeksu.</p>
