<p>Gorączka krwotoczna znów atakuje na Podkarpaciu</p>
<p>Wysoka gorączka, krwawe wysięki na skórze jak przy sepsie, a potem uszkodzenie nerek i innych narządów wewnętrznych – tak może działać wirus roznoszony przez gryzonie.</p>
<p>W szpitalu w Brzozowie leży pacjent z podejrzeniem zakażenia wirusem Hanta. Trwają ostatnie testy. Jeśli się potwierdzą, będzie to już czwarty chory na gorączkę krwotoczną w tym roku.</p>
<p>Pierwsze ognisko tej niebezpiecznej choroby w Polsce wykryto 4 lata temu właśnie na Podkarpaciu. Od tego czasu zachorowało już 30 osób.</p>
<p>Można jednak przypuszczać, że już w 2003 r. choroba dała o sobie znać, gdyż na terenie Bieszczadów doszło wówczas do wystąpienia tajemniczej "grypowej” choroby u pracowników leśnych. Zapadło na nią wówczas kilkadziesiąt osób.</p>
<p>Wszystko przez gryzonie</p>
<p>- Gorączka krwotoczna to choroba zakaźna, którą przenoszą pospolite gryzonie – mysz polna, domowa, leśna, szczur wędrowny, czy nornice – mówi Dorota Gibała z wojewódzkiego sanepidu. – Wirus obecny jest w moczu, odchodach i ślinie zakażonych gryzoni.</p>
<p>Jak przenosi się na człowieka? - Wydalany z moczem gryzoni zakaża otoczenie. Zakażenia wśród ludzi szerzą się najczęściej drogą pokarmową oraz wziewną, ale zdarzają się również zachorowania po pokąsaniu przez gryzonie – tłumaczy D. Gibała.</p>
<p>Możemy więc złapać chorobę, kiedy np. odkurzamy altanki, piwnice, magazyny, domki na działce i letniskowe, bo wirus unosi się wraz z kurzem. Zarazimy się też biorąc do ust ręce, którymi wcześniej dotykaliśmy np. składowane w piwnicy warzywa, po których biegały myszy. Wirus nie przenosi się z człowieka na człowieka.</p>
<p>Gorączka krwotoczna atakowała dotąd w okolicach Sanoka, Brzozowa, Leska, Krosna, Ustrzyk, Przemyśla, Dębicy i Stalowej Woli.</p>
<p>Wirus potrafi zabić</p>
<p>Objawy choroby to gorączka, dreszcze, bóle mięśni, stawów, kości, zaburzenia widzenia. Dlatego myli się ją często z infekcją grypową. Okres wylęgania trwa od 2 do 5 tygodni. Wirus atakuje naczynia krwionośne, dlatego mogą, ale nie muszą pojawić się krwawe wysięki na skórze (jak przy sepsie). Uszkadza narządy wewnętrzne. Głównie niszczy nerki.</p>
<p>Hanta zabił już w Polsce dziecko. W porę wykryty nie musi oznaczać śmierci. Zdarzają się też przypadki, że zakażenie przebiega bezobjawowo.</p>
<p>- Wśród chorych na Podkarpaciu u 26 doszło do uszkodzenia nerek, naczyń krwionośnych i wątroby. Pięć osób wymagało dializ – mówi Wacław Bentkowski, ordynator oddziału nefrologii i dializoterapii w Wojewódzkim Szpitalu Specjalistycznym w Rzeszowie, który temat wirusów hanta omawiał na ostatniej konferencji Polskiego Towarzystwa Nefrologicznego. – U jednego z pacjentów przebieg choroby był tak ciężki, że potrzebny był przeszczep nerek.</p>
<p>Ordynator dodaje, że choroba dotyka ludzi w różnym wieku, zarówno kobiet, jak i mężczyzn. To kwestia odporności.</p>
<p>- Leczyłem na swoim oddziale pięciu pacjentów. Francuzkę, która wyszła za Polaka i razem prowadzili ekologiczne gospodarstwo sprzedając kozie sery, żywiąc się naturalnymi produktami. Mogła się więc zetknąć z gryzoniami – mówi.</p>
<p>Kobieta była w 10 tygodniu ciąży. Trafiła do szpitala z ostrą niewydolnością nerek. Potrzebne były dializy. Na szczęście nie doszło do trwałego uszkodzenia nerek.</p>
<p>- Urodziła zdrowego synka, a nie tak dawno drugie dziecko – mówi ordynator. - Kolejny pacjent to kierownik piekarni, który łapał myszy na łapkę. Inny to nauczyciel, który zaraził się podczas rozbiórki starego domu rodziców, wybierając piasek spod podłogi. U nich też finał choroby był szczęśliwy. Zachorował też artysta ludowy pracujący w skansenie, gdzie, jak mówi "myszy jest do czorta”.</p>
<p>Problem narasta</p>
<p>Wylicza, że w Europie dochodzi do 6 tys. zakażeń rocznie. Eksperci zastanawiają się, czy grozi nam epidemia. Specjalistyczne laboratorium w Belgii bada tylko wirusy Hanta.</p>
<p>Po raz pierwszy hantawirusa wykryto w Korei w latach 70. w mieście Hanta. Dziś zakażenia występują na wszystkich kontynentach.</p>
