<p>Νέο πακέτο έκτακτων μέτρων για τη μείωση του χρέους στην Ισπανία</p>
<p>ΔΗΜΟΣΙΕΥΘΗΚΕ: Δευτέρα 02 Ιανουαρίου 2012Τελευταία ενημέρωση: 02/01/2012 19:08</p>
<p>Η νεοεκλεγείσα συντηρητική κυβέρνηση της Ισπανίας ανακοίνωσε την Δευτέρα επιπλέον έκτακτα μέτρα λιτότητας προκειμένου ν’ αντιμετωπιστεί το δημόσιο έλλειμμα, το οποίο παραδέχθηκε πως θα υπερβεί το προβλεπόμενο 8% του κρατικού ΑΕΠ.</p>
<p>Ο υπουργός Οικονομικών Κριστόβαλ Μοντόρο δήλωσε πως η κυβέρνηση θα επεξεργασθεί τα νέα μέτρα εντός της εβδομάδος, σε συνέχεια της ανακοίνωσης την περασμένη Παρασκευή της αύξησης φόρων και περικοπών δαπανών συνολικού ύψους 15 δισ. ευρώ.</p>
<p>Ο Μοντόρο δεν προσέθεσε κάποια λεπτομέρεια για τη φύση των σκοπούμενων μέτρων.</p>
<p>Από την πλευρά του, ο υπουργός Εθνικής Οικονομίας Λουΐς ντε Γκίνδος δήλωσε στον ραδιοσταθμό Καδένα Σερ πως το έλλειμμα του προϋπολογισμού του 2011 θα κινηθεί σε υψηλότερα επίπεδα του προβλεπόμενου 8%, το οποίο ήδη είναι μεγαλύτερο του</p>
<p>6%, που αποτελούσε στόχο της απερχόμενης σοσιαλιστικής κυβέρνησης.</p>
<p>Ο ντε Γκίνδος τόνισε πως τα μέτρα λιτότητας-που ο ισπανικός Τύπος χαρακτήρισε τα πιο αυστηρά από ιδρύσεως της δημοκρατίας, το 1975-είναι εντελώς απαραίτητα προκειμένου να αποτραπεί η κατολίσθηση της ισπανικής οικονομίας σε μία «απίθανη» κατάσταση.</p>
<p>Ο εκπρόσωπος του Σοσιαλιστικού Κόμματος Χοσέ Αντόνιο Αλόνσο επέκρινε τις περικοπές -οι οποίες περιλαμβάνουν ‘πάγωμα’ των μισθών στο δημόσιο και του κατώτατου μισθού-χαρακτηρίζοντάς τες «τρομερή τιμωρία» για τη μεσαία τάξη και τους νέους.</p>
<p>Προκειμένου να μειωθεί το έλλειμμα στο όριο του 4,4%, όπως έχει συμφωνηθεί με την ΕΕ, η Ισπανία οφείλει να περιστείλει κρατικές δαπάνες ύψους 36 δισ. ευρώ, τονίζει η εφημερίδα Ελ Παΐς.</p>
