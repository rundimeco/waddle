<p>To ci wyjdzie na zdrowie</p>
<p>Zrób rachunek sumienia i spróbuj w Nowym Roku wyeliminować ze swojego życia wszystko, co ci nie służy.</p>
<p>Twój organizm już od dawna wysyła ci pewne sygnały i domaga się konkretnych zmian. Ale ty wciąż odkładasz je na później. Szkoda, bo właśnie teraz jest do tego dobra okazja: zaczyna się Nowy Rok, warto więc złożyć noworoczne postanowienia ich dotrzymać.</p>
<p>Rzucę palenie Koniecznie i bez dyskusji! Przez palenie wszystkie twoje komórki są niedotlenione. Poza tym dym nikotynowy zawiera mnóstwo toksyn, które gromadzą się w twoich organach i trwale je uszkadzają.</p>
<p>Zrobię badania kontrolne Co miesiąc badaj piersi. Co pół roku idź do dentysty. Co rok zrób sobie morfologię i badanie moczu. Zbadaj też przy okazji ciśnienie krwi oraz poziom hormonów tarczycy. Jeśli palisz, poproś lekarza o skierowanie na RTG klatki piersiowej. Raz w roku wykonaj badanie cytologiczne, a co dwa lata – USG piersi. Po trzydziestce zrób także mammografię.</p>
<p>Będę się więcej ruszać To bardzo ważne. Ruch i związany z nim wysiłek korzystnie wpłynie na twoją kondycję. Pamiętaj jednak, że wysiłek fizyczny musi być dostosowany do twoich możliwości i nie może być zbyt intensywny. Po ćwiczeniach będzie ci się lepiej oddychało, a twoje narządy zostaną lepiej ukrwione, wzmocnisz też mięśnie, kości i chrząstki stawowe. Ruch spowoduje także poprawę przemiany materii i stanu twoich żył.</p>
<p>Zmienię dietę Jedz częściej, ale za to mniej. Jeśli nie cierpisz na anemię, zrezygnuj z potraw mięsnych na rzecz warzyw i owoców. Zadbaj o to, by 4-5 razy dziennie w twoim menu było jakieś warzywo, np. jedna marchewka, surówka z kiszonej kapusty, brokuł na parze. Jeżeli trudno ci się obyć bez mięsa, jedz ryby, to fantastyczne źródło wielu składników odżywczych.</p>
<p>Będę więcej odpoczywać Pracuj tylko tyle, ile musisz. W żadnym wypadku nie rezygnuj z urlopu, który powinien trwać minimum dwa tygodnie. Tyle czasu potrzebuje organizm na regenerację sił. Staraj się też tak układać plan pracy, by przynajmniej jeden dzień w tygodniu przeznaczyć na odpoczynek.</p>
<p>Zaszczepię się Co roku szczep się przeciwko grypie. Koniecznie też zaszczep się przeciwko wirusowemu zapaleniu wątroby typu A i B.</p>
