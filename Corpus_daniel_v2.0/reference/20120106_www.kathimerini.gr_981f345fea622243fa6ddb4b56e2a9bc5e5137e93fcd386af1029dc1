<p>Ζητά βοηθό ο Στίβεν Χόκινγκ Ο Στίβεν Χόκινγκ</p>
<p>έβαλε αγγελία ζητώντας να προσλάβει τεχνικό βοηθό για τη συνθετική φωνή του.</p>
<p>Αν πάντα ονειρευόσασταν ότι θα δουλέψετε στο πλευρό του Στίβεν Χόκινγκ, η στιγμή έφθασε. Ο διάσημος Βρετανός φυσικομαθηματικός και κοσμολόγος, που είναι καθηλωμένος στο αναπηρικό καροτσάκι του, έβαλε αγγελία στον προσωπικό διαδικτυακό τόπο του και ζητά τεχνικό βοηθό, ο οποίος θα αναλάβει τη συντήρηση του -και πιθανώς την περαιτέρω ανάπτυξη- του ηλεκτρονικού συστήματος που βοηθά τον λαμπρό αλλά άτυχο επιστήμονα να επικοινωνεί με τους γύρω του.</p>
<p>Ο Χόκινγκ, ήδη από 21 ετών, πάσχει από μια νευρομυική πάθηση που τον άφησε σχεδόν τελείως παράλυτο, ενώ το 1985, μετά από μια επείγουσα εγχείρηση τραχειοτομής, έχασε και τη φωνή του. Τώρα χρησιμοποιεί ένα μηχανικό σύστημα λόγου, με τη βοήθεια ηλεκτρονικού υπολογιστή, το οποίο είναι προσδεμένο στο καροτσάκι του και μετατρέπει τις συσπάσεις του προσώπου του σε συνθετική φωνή. Επίσης, ο Χόκινγκ διαλέγει λέξεις σε μια οθόνη μέσω ενός κέρσορα, φτιάχνει προτάσεις και μετά το σύστημα τις μετατρέπει σε τεχνητή φωνή. Με τον τρόπο αυτό, μπορεί να δίνει ολόκληρες ομιλίες, αν και η προετοιμασία τους είναι χρονοβόρα.</p>
<p>Στην αγγελία, στη διεύθυνση www.hawking.co.uk, αναφέρεται ότι ο υποψήφιος βοηθός πρέπει να ξέρει από υπολογιστές και ηλεκτρονικά (όχι από αστροφυσική!), να μπορεί να δουλεύει αποτελεσματικά υπό συνθήκες πίεσης και να είναι σε θέση να επισκευάζει ηλεκτρονικές συσκευές χωρίς τη βοήθεια εγχειριδίου. Ο βοηθός πρωτίστως θα βοηθά τον Χόκινγκ να «λειτουργεί στην κοινότητα των φυσικών και ως δημόσιος ομιλητής», πράγμα που σημαίνει ότι, μεταξύ άλλων, θα τον βοηθά με τα γραφικά των ομιλιών του, αλλά και με τα πολλά αιτήματα από τα μέσα ενημέρωσης.</p>
<p>Το -φτιαγμένο ειδικά γι' αυτόν- σύστημα συνθετικής φωνής του Χόκινγκ έχει και άλλες δυνατότητες, όπως να συνδέεται στο διαδίκτυο μέσω δικτύων κινητής τηλεφωνίας, να ανοίγει τις πόρτες στο σπίτι του ή στο γραφείο του (μέσω υπέρυθρου τηλεκοντρόλ, που ελέγχει με το δάχτυλό του), να ανάβει τα φώτα ή την τηλεόραση κ.α.</p>
<p>Ο τεχνικός βοηθός θα πρέπει να ταξιδεύει περίπου τρεις μήνες του έτους σε διάφορες χώρες. Η ημερομηνία έναρξης της εργασίας είναι η τελευταία εβδομάδα του Φεβρουαρίου του 2012 και ο μισθός θα είναι περίπου 25.000 λίρες το χρόνο (γύρω στα 30.000 ευρώ). Το κόστος της θέσης εργασίας καλύπτεται από το πανεπιστήμιο του Κέμπριτζ, όπου ο Χόκινγκ υπήρξε για πολλά χρόνια καθηγητής προτού πάρει σύνταξη, και η απασχόληση θεωρείται ερευνητική θέση, αν και δεν τίθεται ως προαπαιτούμενο για την πρόσληψη να είναι κανείς πανεπιστημιακός ή να έχει διδακτορικό. Το πανεπιστήμιο του Κέμπριτζ θα δημοσιεύσει σχετική επίσημη αγγελία απασχόλησης τον επόμενο μήνα.</p>
<p>Ο Χόκινγκ, που γιορτάζει τα 70ά γενέθλιά του στις 8 Ιανουαρίου, έχει γίνει διάσημος για το έργο του σχετικά με τις μαύρες τρύπες και, μεταξύ άλλων, έχει συγγράψει το μπεστ-σέλερ «Το Χρονικό του Χρόνου», το οποίο έχει πουλήσει πάνω από 10 εκατ. αντίτυπα διεθνώς.</p>
