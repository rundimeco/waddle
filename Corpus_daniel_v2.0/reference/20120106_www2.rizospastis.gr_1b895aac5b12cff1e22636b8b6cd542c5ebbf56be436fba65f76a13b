<p>Προς κλείσιμο η αμερικανική βάση στο Μανάς</p>
<p>Οπως μεταδίδει το ρωσικό ειδησεογραφικό πρακτορείο «ΡΙΑ Νόβοστι», ο Πρόεδρος της Κιργισίας, Αλμαζμπέκ Αταμπάεφ, σε συνέντευξη Τύπου δήλωσε πως η στρατιωτική αεροπορική βάση των ΗΠΑ στο Μανάς της Κιργισίας αποτελεί κίνδυνο για τη χώρα του και θα πρέπει να κλείσει. «Η Κιργισία δε χρειάζεται στρατιωτική αεροπορική βάση που βρίσκεται σε πολιτικό αεροδρόμιο. Κάτι τέτοιο είναι πολύ επικίνδυνο να υπάρχει εκεί. Θα θέλαμε το αεροδρόμιο Μανάς να γίνει μόνο πολιτικό αεροδρόμιο», υπογράμμισε ο Πρόεδρος της Κιργισίας. Ακόμη, προειδοποίησε την αμερικανική πλευρά για το κλείσιμο της συγκεκριμένης βάσης το 2014, μετά τη λήξη της συμφωνίας. Ως εναλλακτική λύση ο Πρόεδρος της Κιργισίας πρότεινε στις ΗΠΑ να συγκροτήσουν μαζί με τη Ρωσία πολιτικό κέντρο αερομεταφοράς.</p>
<p>Να σημειωθεί πως οι ΗΠΑ εγκατέστησαν το «διαμετακομιστικό κέντρο» στην αεροπορική βάση του Μανάς το Δεκέμβρη του 2001, ώστε να στηρίξουν τις στρατιωτικές τους επιχειρήσεις και να συνεχίσουν την κατοχή στο Αφγανιστάν. Το 2009, μετά από πιέσεις και ανταλλάγματα, οι ΗΠΑ κατάφεραν να ανανεώσουν τη συμφωνία παραμονής τους στη βάση του Μανάς, με ετήσιο ενοίκιο 60 εκατομμυρίων δολαρίων.</p>
<p>Να σημειωθεί πως η Κιργισία έχει ενταχθεί στην Οργάνωση του Συμφώνου Συλλογικής Ασφάλειας (ΟΣΣΑ), που έχει συγκροτήσει η Ρωσία με άλλες χώρες που προήλθαν από τη διάλυση της ΕΣΣΔ. Στην πρόσφατη συνάντηση κορυφής αυτής της οργάνωσης αποφασίστηκε να μην υπάρχουν στο εξής στα εδάφη της ΟΣΣΑ ξένες στρατιωτικές βάσεις.</p>
<p>Η Ρωσία, στο μεταξύ, διαθέτει στην Κιργισία πολεμική αεροπορική βάση στην πόλη Καντ, καθώς και άλλες 4 στρατιωτικές εγκαταστάσεις, που χρησιμοποιεί για διάφορες χρήσεις, όπως είναι ο σεισμολογικός στρατιωτικός σταθμός για τον έλεγχο των πυρηνικών δοκιμών άλλων χωρών, μια βάση δοκιμής όπλων κατά των υποβρυχίων (στη λίμνη Οσικ-κουλ), καθώς και τηλεπικοινωνιακές εγκαταστάσεις. Για τις εγκαταστάσεις αυτές πληρώνει ετησίως στην Κιργισία το ποσό των 4,5 εκατομμυρίων δολαρίων, ωστόσο ο Πρόεδρος της Κιργισίας σημείωσε πως η Μόσχα δεν έχει πληρώσει ενοίκιο για τις στρατιωτικές εγκαταστάσεις για τα τελευταία τέσσερα χρόνια. Πάντως, αξίζει να σημειωθεί πως την ίδια ώρα τα χρέη της Κιργισίας προς τη Ρωσία ξεπέρασαν το 2011 τα 500 εκατομμύρια δολάρια.</p>
