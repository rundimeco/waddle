<p>Μεσαίωνας, μαρμελάδα και αμυγδαλίτιδα</p>
<p>Σήμερα, κυκλοφορεί ελεύθερη και γράφει η Αστερόπη Λαζαρίδου.</p>
<p>ΔΗΜΟΣΙΕΥΣΗ:  10/10/2011, 17:57</p>
<p>Μ' αρέσει</p>
<p>+ Η μαγεία που αναδύει η σειρά «Game of thrones». Ξεχνιέμαι με μεσαιωνική πλοκή και απέχω απ' την ποταπή πραγματικότητα.</p>
<p>+ Το κανιβαλιστικό χιούμορ, ίσως το μόνο όπλο που μας έχει απομείνει απέναντι στα αμέτρητα κακά της μοίρας μας.</p>
<p>+ Να βλέπω «ακριβά» μαγαζιά και αλλοτινά σνομπ πωλητές να κατεβαίνουν απ' το άλογό τους και να κάνουν προσφορές. Εχει και τα θετικά της η κρίση.</p>
<p>+ Να νταντεύω τον εαυτό μου τρώγοντας χωρίς τύψεις παχυντικές λιχουδιές, με μοναδικό άλλοθι μία επίμονη αμυγδαλίτιδα.</p>
<p>Δεν μ' αρέσει</p>
<p>- Η ελληνική τηλεόραση, που φοράει τα χειρότερα κουρέλια της, λόγω κρίσης. Με αποκορύφωμα τα τρέιλερ του ΑΝΤ1 (κάθε πρωί έτρωγα μαρμελάδα κεράσι) και το μεσημεριανάδικο «Μίλα» της Τατιάνας Στεφανίδου, με δραματοποιημένες ερωτοδουλειές που κάνουν τις «Οικογενειακές ιστορίες» του Alpha να μοιάζουν με Μπέργκμαν.</p>
<p>- Που ενώ ο ταλαντούχος σκηνοθέτης Γιάννης Καλαβριανός δέχτηκε πρόταση από το φεστιβάλ θεάτρου Κούβας – είναι η πρώτη φορά που καλούν ελληνική ομάδα στη συγκεκριμένη χώρα – να παρουσιάσει την παράστασή του «Παραλογές», όλοι οι «αρμόδιοι» σφυρίζουν κλέφτικα επικαλούμενοι την κρίση και δεν προτίθενται να δώσουν 5.000 ευρώ για τα αεροπορικά εισιτήρια. Ολα τα υπόλοιπα, που είναι περίπου 13.000 ευρώ, η ομάδα Sforaris είναι διατεθειμένη να τα βάλει από την τσέπη της, αλλά κανενός το αυτί δεν ιδρώνει.</p>
<p>- Η ανακοίνωση της διαχειρίστριας στην πολυκατοικία των Κάτω Πατησίων όπου δεν θα μένω για πολύ ακόμα, ότι ως το καλοκαίρι σχεδόν όλα τα διαμερίσματα θα έχουν εκκενωθεί εξαιτίας της ανυπόφορης κατάστασης στην περιοχή. Είναι κανείς στο δημαρχείο, ή να πάρω αργότερα;</p>
<p>- Η Ελλάδα που μοιάζει σαν εξαθλιωμένο τζάνκι και έχει φτάσει στο σημείο να ζητιανεύει παντού τη δόση της.</p>
