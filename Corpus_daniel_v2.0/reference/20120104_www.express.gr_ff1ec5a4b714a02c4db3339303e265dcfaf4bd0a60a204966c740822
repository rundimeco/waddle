<p>Αφιέρωμα στον μεγάλο Ρώσο σκηνοθέτη Αλ. Σοκούροφ στο Ιδρυμα «Κακογιάννη»</p>
<p>Πηγή: Express.gr 04/01/12-08:42</p>
<p>Ο Αλεξάντερ Σοκούροφ θεωρείται συνεχιστής της κληρονομιάς του Ταρκόφσκι</p>
<p>ΤO έργο του Ρώσου σκηνοθέτη Αλεξάντερ Σοκούροφ, του κληρονόμου και συνεχιστή της γενιάς των μεγάλων Σοβιετικών κινηματογραφιστών, προβάλλει από απόψε το Ιδρυμα «Μιχάλης Κακογιάννης». Οι προβολές πραγματοποιούνται στο πλαίσιο του προγράμματος της «Κινηματογραφικής Τετάρτης», που ξεκίνησε τον περασμένο μήνα με το μικρό αφιέρωμα στον Γούντι Αλεν και συνεχίζεται με προβολές κινηματογραφικών αριστουργημάτων και δωρεάν είσοδο για το κοινό. Το πρόγραμμα, όπως σημειώνεται, θα περιέχει προβολές από ταινίες που «μιλούν μια ατόφια κινηματογραφική γλώσσα με εμφανές το στίγμα κάθε δημιουργού, ταινίες που έχουν προσφέρει στην ιδιαίτερη εικόνα και την εξέλιξη εκείνου του κινηματογράφου που αποτυπώνει το διαφορετικό, ανοίγει ορίζοντες, ψυχαγωγεί και ταυτόχρονα επικεντρώνεται σε ανθρώπους και καταστάσεις, σχέσεις και γεγονότα με ευρύτερο ενδιαφέρον». Ο τιμώμενος αυτού του μήνα Αλεξάντερ Σοκούροφ αναγνωρίζεται ευρέως ως ο ηγέτης της «πνευματικής» πρωτοπορίας του σοβιετικού σινεμά και ο συνεχιστής της κληρονομιάς του Ταρκόφσκι και είναι ίσως ο πιο φιλόδοξος και αυθεντικός σκηνοθέτης της γενιάς του, ανάμεσα σε όλους τους δημιουργούς παγκοσμίως. Οι ταινίες του έχουν εικαστική δύναμη και ηθικό βάθος, ενώ το όραμά του είναι εντελώς ξεχωριστό, είναι ένα όραμα ανεξάντλητης εφευρετικότητας. Οπως έχει δηλώσει ο Ινγκμαρ Μπέργκμαν: «Ο Σοκούροφ σπάει τους κανόνες σε κάθε επίπεδο. Κάθε του έργο είναι απρόσμενα γοητευτικό». Ο κινηματογραφιστής γεννήθηκε στη Ρωσία το 1951 και σπούδασε ιστορία στο Πανεπιστήμιο Γκόρκι. Στα 19 του έκανε την πρώτη του δουλειά ως παραγωγός στην τηλεόραση. Σπούδασε επίσης σκηνοθεσία κινηματογράφου στο Κινηματογραφικό Ινστιτούτο Μόσχας και το 1980 προσλήφθηκε στο Στούντιο Λένφιλμ, ενώ παράλληλα ξεκίνησε να δουλεύει στο Στούντιο Λένινγκραντ, όπου γύρισε τα ντοκιμαντέρ του. Εχει λάβει πολλές διεθνείς και εθνικές διακρίσεις, όπως βραβεία FIPRESCI και Ταρκόφσκι.</p>
<p>Η εικαστική δύναμη και το ηθικό βάθος των ταινιών του Αλεξάντερ Σοκούροφ τον έχουν χαρακτηρίσει συνεχιστή της κληρονομιάς του Ταρκόφσκι.</p>
<p>Η φιλμική γραφή του σκηνοθέτη, που τιμήθηκε στο Φεστιβάλ Βενετίας για την ταινία του «Φάουστ», θα φανερωθεί μέσα από τέσσερις ταινίες, ξεκινώντας απόψε με την προβολή της ελεγειακής «Μητέρα και γιος». Στις 11 Ιανουαρίου θα προβληθεί η ταινία «Πατέρας και γιος», επίσης πάνω στις πιο βαθιές ανθρώπινες σχέσεις. Στις 18 Ιανουαρίου ο «Ηλιος», μέρος της τετραλογίας με θέμα την εξουσία. Η συγκεκριμένη ταινία σκιαγραφεί τον Ιάπωνα αυτοκράτορα Χιροχίτο. Το αφιέρωμα θα ρίξει την αυλαία στις 25 Ιανουαρίου, με την αντιπολεμική ταινία «Αλεξάνδρα».</p>
