<p>Αρχική ΣελίδαΕιδήσεις - ΝέαΥγεία & BusinessΥγεία: Tζίρος 184,2 εκ. στο 9μηνο – κέρδη για τη Mητρική</p>
<p>Ημερομηνία δημοσίευσης: 10 Νοεμβρίου 2011</p>
<p>Κύκλο εργασιών ύψους 184,2 εκ. ευρώ παρουσίασε στο εννεάμηνο του 2011 ο Όμιλος Υγεία, έναντι 208,4 εκ. ευρώ το αντίστοιχο εννεάμηνο του 2010, παρουσιάζοντας μείωση της τάξης του 11,6%, λόγω της οικονομικής συγκυρίας. Τα ενοποιημένα κέρδη EBITDA διαμορφώθηκαν σε 1,7 εκ. ευρώ στο εννεάμηνο του 2011.</p><p>Αντίστοιχα, η μητρική αύξησε τον κύκλο εργασιών της κατά 3,9% στα 107,1 εκ. ευρώ από 103 εκ. ευρώ το εννεάμηνο του 2010 και τα λειτουργικά της κέρδη στα €15,8εκ, καταγράφοντας αντίστοιχα υψηλό περιθώριο κερδοφορίας 14,8% (EBITDA margin). Σε συγκρίσιμη βάση, η μητρική εταιρεία παρουσίασε καθαρά κέρδη μετά από φόρους ύψους €2,4εκ., έναντι κερδών €1,8εκ. την αντίστοιχη περίοδο του 2010.</p><p>Τα στοιχεία αυτά προκύπτουν από τις ενδιάμεσες Οικονομικές Καταστάσεις του εννεαμήνου του 2011 που ανακοίνωσε το 'Διαγνωστικό και Θεραπευτικό Κέντρο Αθηνών ΥΓΕΙΑ Α.Ε.'.</p>
<p>Αναλυτικά, τα στοιχεία έχουν ως εξής:</p>
<p>ΚΥΚΛΟΣ ΕΡΓΑΣΙΩΝ: Σε ενοποιημένο επίπεδο, ο κύκλος εργασιών μειώθηκε κατά 11,6% στα €184,2εκ., έναντι €208,4εκ. την αντίστοιχη συγκρίσιμη περυσινή περίοδο. Ο κύκλος εργασιών του ΥΓΕΙΑ αυξήθηκε κατά 3,9 % και ανήλθε σε € 107,1εκ. έναντι € 103εκ. το Εννεάμηνο του 2010.</p>
<p>ΚΕΡΔΗ ΠΡΟ ΤΟΚΩΝ ΦΟΡΩΝ & ΑΠΟΣΒΕΣΕΩΝ (EBITDA): Τα ενοποιημένα δημοσιευμένα αποτελέσματα προ τόκων, φόρων και αποσβέσεων (EBITDA) διαμορφώθηκαν σε κέρδη €1,7εκ., έναντι κερδών €12,5εκ. την αντίστοιχη περυσινή περίοδο. Κυριότερη αιτία της μείωσης των λειτουργικών κερδών ήταν η πτώση των περιστατικών του μαιευτικού κλάδου του Ομίλου λόγω του ανταγωνισμού. Τα αποτελέσματα προ τόκων, φόρων και αποσβέσεων (EBITDA) του ΥΓΕΙΑ ανέρχονται σε κέρδη €15,8εκ., καταγράφοντας περιθώριο λειτουργικής κερδοφορίας 14,8% έναντι κερδών €12,5εκ. και περιθωρίου λειτουργικής κερδοφορίας 12,1% την αντίστοιχη περυσινή περίοδο.</p>
<p>ΚΕΡΔΗ (ΖΗΜΙΕΣ) ΠΡΟ ΦΟΡΩΝ: Για το Εννεάμηνο του 2011, ο Όμιλος ΥΓΕΙΑ παρουσίασε ζημίες προ φόρων ύψους €23,8εκ., έναντι ζημιών €7,4εκ. την αντίστοιχη περίοδο το 2010. Το ΥΓΕΙΑ παρουσίασε ζημίες προ φόρων €2,5εκ. έναντι κερδών €2,5εκ. την αντίστοιχη περυσινή περίοδο, λόγω ζημίας ύψους €5,7εκ. περίπου, η οποία προέκυψε από την αποεπένδυση της συμμετοχής της στην Τουρκία. Τα συγκρίσιμα αποτελέσματα προ φόρων του ΥΓΕΙΑ διαμορφώνονται σε κέρδη €3,6εκ. για το Εννεάμηνο του 2011 έναντι κερδών €2,5εκ. την αντίστοιχη περίοδο του 2010.</p>
<p>ΚΑΘΑΡΑ ΚΕΡΔΗ (ΖΗΜΙΕΣ) ΜΕΤΑ ΑΠΟ ΦΟΡΟΥΣ & ΔΙΚΑΙΩΜΑΤΑ ΜΕΙΟΨΗΦΙΑΣ: Ο Όμιλος το Εννεάμηνο του 2011 παρουσίασε ζημίες μετά από φόρους και δικαιώματα μειοψηφίας από συνεχιζόμενες δραστηριότητες €21,2εκ., έναντι ζημιών €10,5εκ. την αντίστοιχη περυσινή περίοδο. Σε εταιρικό επίπεδο, το ΥΓΕΙΑ παρουσίασε ζημιές μετά από φόρους €2,9εκ., έναντι κερδών €0,1εκ. την αντίστοιχη περσινή περίοδο. Τα συγκρίσιμα αποτελέσματα του ΥΓΕΙΑ μετά από φόρους ανέρχονται για το Εννεάμηνο του 2011 σε κέρδη €2,4εκ. έναντι κερδών €1,8εκ. την αντίστοιχη περίοδο του 2010. (Στα συγκρίσιμα αποτελέσματα δεν συμπεριλαμβάνονται, τα αποτελέσματα της Τουρκικής θυγατρικής εταιρείας, έκτακτες φορολογικές εισφορές και λοιπά έκτακτα έξοδα).</p>
<p>Σχολιάζοντας τα αποτελέσματα, η Διευθύνουσα Σύμβουλος του 'Ομίλου ΥΓΕΙΑ' κα Ρίτα Σουβατζόγλου, έκανε την ακόλουθη δήλωση:</p>
<p>'Κατά το 3ο τρίμηνο του 2011 ο Όμιλος ΥΓΕΙΑ έδειξε αντοχή στις επιπτώσεις της δυσκολότερης οικονομικής κρίσης των τελευταίων δεκαετιών που διέπει τη χώρα μας, παρουσιάζοντας σε εταιρικό επίπεδο αύξηση της λειτουργικής κερδοφορίας, ενώ αντίστοιχα σε ενοποιημένο επίπεδο παρουσίασε μείωση η οποία οφείλεται κυρίως στον περιορισμό των περιστατικών του μαιευτικού κλάδου.</p>
<p>Στο εν λόγω δυσμενές χρηματοοικονομικό περιβάλλον ο Όμιλος ΥΓΕΙΑ, στο πλαίσιο ενίσχυσης της κεφαλαιακής δομής του ολοκλήρωσε την Αύξηση Μετοχικού Κεφαλαίου, με την υποστήριξη του βασικού του Μετόχου MARFIN INVESTMENT GROUP, αντλώντας κεφάλαια συνολικού ύψους €64,9εκ. συνεχίζοντας απρόσκοπτα την υλοποίηση του στρατηγικού σχεδιασμού με στόχο την ενδυνάμωση της ηγετικής θέσης του Ομίλου στον κλάδο της ιδιωτικής υγείας.</p>
<p>Ταυτόχρονα, το ΥΓΕΙΑ βραβεύτηκε από την ICAP Group με το βραβείο True Leaders, ξεχωρίζοντας ως το μοναδικό νοσοκομείο στην Ελλάδα που διακρίνεται για τους υψηλούς δείκτες πιστοληπτικής ικανότητας, την αύξηση του αριθμού του απασχολούμενου ανθρώπινου δυναμικού και την ισχυρή λειτουργική κερδοφορία.</p>
<p>Σε αυτές τις οικονομικές συνθήκες ο ‘Όμιλος ΥΓΕΙΑ' διατηρεί αναλλοίωτη την κύρια στρατηγική του, περιορίζοντας τα λειτουργικά κόστη, διατηρώντας τη δυναμική των θέσεων εργασίας και αναβαθμίζοντας διαρκώς τις παρεχόμενες υπηρεσίες υγείας, προσδοκώντας τη μέγιστη αποδοτικότητα με στόχο τη διασφάλιση της υγιούς ανάπτυξης του Ομίλου.</p>
<p>Η Διοίκηση του Ομίλου με τη διαρκή υποστήριξη όλων των συμμετεχόντων και του προσωπικού του Ομίλου Υγεία και με βαθιά αίσθηση ευθύνης στον συνάνθρωπο και ασθενή, συνεχίζει δυναμικά με στόχο τη διατήρηση της ηγετικής θέσης του Ομίλου στην παροχή υπηρεσιών υγείας.</p>
<p>Αρωγός στην επίτευξη του στόχου μας παραμένει ο μεγαλύτερος επιχειρηματικός όμιλος στην Ελλάδα, η ‘MARFIN INVESTMENT GROUP’.</p>
