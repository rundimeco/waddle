<p>Αϊτή: Επεκτείνεται η επιδημία χολέρας στις νότιες περιοχές</p>
<p>Περισσότεροι από 6.500 άνθρωποι έχουν ήδη πεθάνει, οι 20 τις τελευταίες μέρες</p>
<p>Η επιδημία χολέρας που πλήττει την Αϊτή εδώ και περισσότερο από ένα χρόνο εμφανίστηκε ξανά στις νότιες περιοχές της χώρας, όπου τις τελευταίες ημέρες έχουν χάσει τη ζωή τους τουλάχιστον 20 άνθρωποι, ανακοίνωσε ο Γκιγιόμ Σιλβέρα, υπεύθυνος της υπηρεσίας Πολιτικής Προστασίας.</p>
<p>Ο ίδιος επισήμανε πως υπάρχουν και άλλοι νεκροί σε διαφορετικές περιοχές. «Τα θύματα εντοπίζονται ειδικά σε κοινότητες που οι υπηρεσίες υγείας δεν λειτουργούν λόγω της έλλειψης μέσων», τόνισε ο συντονιστής της οργάνωσης Γιατροί του Κόσμου Τζιν-Κιθ Ντέλι.</p>
<p>Για την κατάσταση αυτή ευθύνεται και η επιδείνωση των καιρικών συνθηκών τις τελευταίες 48 ώρες με καταρρακτώδεις βροχές που προκάλεσαν πλημμύρες και κατολισθήσεις.</p>
<p>Το Γραφείο Συντονισμού Ανθρωπιστικών Υποθέσεων του ΟΗΕ (Ocha) είχε ανακοινώσει τη μείωση των κρουσμάτων χολέρας, προειδοποιώντας όμως ότι «τα δεδομένα μπορεί να αλλάξουν λόγω της περιόδου των βροχών».</p>
<p>Από την επιδημία της χολέρας έχουν χάσει τη ζωή τους στην Αϊτή περισσότεροι από 6.500 άνθρωποι, ενώ τα κρούσματα είναι περίπου 500.000.</p>
