<p>Polscy przedsiębiorcy ostrożnie optymistyczni</p>
<p>03.01.2012, 12:06</p>
<p>Pod koniec roku ocena stanu gospodarki staje się coraz bardziej realna. Grudzień to, z jednej strony, czas podsumowań, a z drugiej - nakreślania perspektyw i tworzenia planów na kolejny rok. By dowiedzieć się, jak przedsiębiorcy oceniają miniony, 2011 rok oraz jakie widzą perspektywy dla swoich firm w 2012 r., w drugiej połowie grudnia Business Centre Club we współpracy z Rzeczpospolitą przeprowadził internetowy sondaż wśród członków BCC - menedżerów i właścicieli firm z całego kraju.</p>
<p>2011 rok lepszy niż poprzedni …</p>
<p>Zapytano przedsiębiorców zrzeszonych w BCC jak oceniają kondycję swojej firmy w 2011 r. Najwięcej, bo 42,4 proc. uważa, że była ona dobra, zaś bardzo dobrze oceniło ją ponad 15 proc. (15,2%) przedsiębiorstw, co łącznie daje blisko 58 proc. optymistycznie postrzegających swoją kondycję firm. 36 proc. przedsiębiorstw oceniło swoją kondycję jako przeciętną, a tylko 6,4 proc. jako złą. Nie padła ani jedna radykalnie pesymistyczna, czyli bardzo zła, opinia nt. kondycji firmy w 2011 r.</p>
<p>Dla porównania, w poprzednim sondażu BCC, nieco mniej, bo 55 proc. ankietowanych, oceniając kondycję swoich firm w 2010 r. wystawiło oceny bardzo dobrą lub dobrą, 30 proc. uznała, że 2010 r. był dla firmy przeciętny, a 9 proc., że zły. Widać więc niewielką, ale jednak poprawę nastrojów w 2011 r. w porównaniu do 2010 r.</p>
<p>… choć przegrywał w oczekiwaniach</p>
<p>Warto jednak przypomnieć, że prognozując sytuację swojej firmy na 2011 r. aż 40,2 proc. przebadanych przez BCC przedsiębiorców uznało, że w 2011 r. ich przedsiębiorstwu będzie wiodło się gorzej niż w roku poprzednim. Te obawy, jak widać, nie potwierdziły się.</p>
<p>Obecnie, pomimo dużej niepewności związanej z rozwojem sytuacji w Europie oraz spowolnieniem gospodarczym, przedsiębiorcy wydają się być mniejszymi pesymistami niż rok temu – dokładnie jedna trzecia (33,3%) uważa, że sytuacja finansowa ich firmy w 2012 r. pogorszy się. Ale, w parze z mniejszym pesymizmem, nie idzie wcale większy optymizm – 42,3 proc. przedstawicieli firm uważa, że sytuacja finansowa ich przedsiębiorstwa poprawi się w 2012 r., podczas gdy rok temu zakładała tak blisko połowa (48,3%). Więcej za to, bo prawie jedna piąta (24,4%) zakłada, że pozostanie ona taka sama. W poprzednim badaniu, w odniesieniu do 2011 r., twierdziło tak jedynie 11,5 proc.</p>
<p>Prawie wszędzie wzrosną koszty</p>
<p>Ponad cztery piąte (81,9%) przedsiębiorstw przewiduje, że w 2012 r. koszty prowadzonej przez nie działalności w porównaniu do 2011 r. wzrosną. Wśród nich aż 90 proc. spodziewa się wzrostu kosztów o kilka – kilkanaście procent, zaś co dziesiąta firma wzrostu powyżej 20 procent (maksymalnie 38 proc.). Tylko 8,7 proc. badanych firm zakłada możliwość spadku kosztów o kilka, do maksymalnie 20 proc., zaś 9,4 proc. szacuje, że pozostaną one takie same jak w ubiegłym roku.</p>
<p>To znacznie więcej niż rok temu, kiedy średni 10-procentowy wzrost kosztów zakładało 63 proc. ankietowanych przedsiębiorstw.</p>
<p>Inwestycje będą mniejsze</p>
<p>W efekcie, blisko jedna trzecia firm (33,1%) nie planuje w 2012 r. inwestować więcej niż w ubiegłym, 15,7 proc. w ogóle nie planuje żadnych inwestycji a – dokładnie tyle samo – zamierza zmniejszyć nakłady inwestycyjne. Wśród tych firm, które będą redukować nakłady inwestycyjne, ponad połowa (55%) zmniejszy je nawet o 50-100 proc., a 45 proc. przeznaczy na nie od 10 do 30 proc. mniej.</p>
<p>Większe wydatki inwestycyjne planuje w nowym roku 35,5 proc. ankietowanych przez BCC przedsiębiorstw, w tym 78 proc. zamierza przeznaczyć na inwestycje 10-30 proc. więcej, zaś 22 proc. zakłada conajmniej dwukrotny (100%) wzrost wydatków inwestycyjnych – w wyjątkowych przypadkach będzie to nawet 300-500 procent więcej.</p>
<p>Rok temu, planując działalność w 2011 r., 40 proc. firm nie zamierzało inwestować więcej niż w 2010 r., a 28 proc. ograniczyć wydatki inwestycyjne o 20-30 proc. Jedna trzecia deklarowała wzrost nakładów inwestycyjnych o 25 proc.</p>
