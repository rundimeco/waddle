<p>Τα γνωστά άλλοθι για την τιμή του ρεύματος</p>
<p>Το «έργο» είναι πολυπαιγμένο και χαμηλότατου ποιοτικού επιπέδου. Η ΔΕΗ, σε συνεννόηση με την κυβέρνηση, βγαίνει δημόσια και ζητά αυξήσεις στο ηλεκτρικό ρεύμα γύρω στο 20%. Η κυβέρνηση δεν τοποθετείται, διαρρέει όμως ότι οι αυξήσεις δεν θα είναι τόσο υψηλές, πολύ περισσότερο και λόγω της κρίσης. Σε μια περίοδο που κυβέρνηση και εργοδότες μειώνουν τα μεροκάματα, άμεσα και έμμεσα, η ΔΕΗ επικαλείται το ...δικαίωμά της να καλύπτει τα κόστη της και να έχει εύλογο κέρδος, με τη διαμόρφωση τιμολογίων που, καθόλου συμπτωματικά, αξιώνονται και από τους υπόλοιπους ιδιώτες παραγωγούς και προμηθευτές. Οσο για τα περίφημα κόστη, που υποτίθεται ότι «αντικειμενικά» πιέζουν την παραγωγή, όλα είναι φτιαχτά και μεθοδευμένα. Ενδεικτικά, η επιβάρυνση από την εκπομπή διοξειδίου του άνθρακα είναι αποτέλεσμα μιας πολιτικής απόφασης. Βαρύνει ιδιαίτερα τη ΔΕΗ λόγω της υψηλής, προς το παρόν, χρήσης του λιγνίτη. Ομως, η αντιρυπαντική τεχνολογία στις λιγνιτικές μονάδες είχε απορριφθεί στο παρελθόν επίσης λόγω υψηλού κόστους. Τα κριτήρια λειτουργίας στη λογική κόστους - κέρδους και οι αποφάσεις της ΕΕ, που τις έχουν καταπιεί «αμάσητες» οι κυβερνήσεις του δικομματισμού, δεν επιτρέπουν κάλυψη τέτοιων επενδύσεων, ενώ ταυτόχρονα πωλούν ακριβό ρεύμα στο λαό. Στο μεταξύ, έχουν ψηφιστεί και τα νέα «πεσκέσια» της ΕΕ, που επιβάλλουν αυξήσεις στα τιμολόγια για να σιγουρέψουν τα υπερκέρδη των ιδιωτών. Γι' αυτό και τα τιμολόγια θα αυξάνονταν όπως και να έχει. Τα πράγματα είναι απλά. Σε αυτή τη φάση, κεφάλαιο και κυβερνήσεις αποφάσισαν να εκβιάσουν με το ηλεκτρικό ρεύμα τον κόσμο και να τον «αφαιμάξουν» ως κοινοί γκάνγκστερ. Και έπεται συνέχεια. Αύξηση της τιμής του ηλεκτρικού ρεύματος, αύξηση του τέλους ΑΠΕ, αύξηση των κοστολογικών στοιχείων χρήσης του συστήματος. Κι ακόμα έχει. Μόνη λύση είναι η ανατροπή, η λαϊκή εξουσία και οικονομία. Διαφορετικά θα μας φάει το σκοτάδι...</p>
