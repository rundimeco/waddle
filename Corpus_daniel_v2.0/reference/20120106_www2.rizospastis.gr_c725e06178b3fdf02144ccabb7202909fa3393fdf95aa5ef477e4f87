<p>Στα τέλη του μήνα οι Αραβες παρατηρητές</p>
<p>ΔΑΜΑΣΚΟΣ - ΚΑΪΡΟ.--</p>
<p>Μέχρι τα τέλη του μήνα θα έχουν αναπτυχθεί, εκτός απροόπτου, στη Συρία οι Αραβες παρατηρητές (λίγο πάνω από 150), υποστήριξε, χθες, ο γγ του Αραβικού Συνδέσμου, συμπληρώνοντας ότι μια πρώτη ομάδα συντονιστών πιθανότατα θα μεταβεί στη Συρία αύριο Πέμπτη.</p>
<p>Το Συριακό Εθνικό Συμβούλιο, το όργανο που συγκεντρώνει δυνάμεις που πρόσκεινται στους ισλαμιστές «Αδελφούς Μουσουλμάνους» και συγκροτήθηκε υπό τουρκική αιγίδα, επέμεινε, χθες, να μιλά για «ελιγμό και κοροϊδία». Μάλιστα, ο επικεφαλής του, Μπουρχάν Γκαλιούν, εγκατέλειπε τις θέσεις του περί «αποφυγής της βίας και κάθε απόπειρας επέμβασης», και καλούσε με επιμονή τον Αραβικό Σύνδεσμο να αναλάβει «στρατιωτική δράση» σε βάρος της Δαμασκού.</p>
<p>Από την άλλη, με μια σύντομη ανακοίνωση η Μόσχα παραδεχόταν την ανάμειξή της στην άσκηση πίεσης προς τη συριακή ηγεσία να υπογράψει το πρωτόκολλο. Την ίδια ώρα, άρχιζε άλλος ένας γύρος διαβούλευσης στο Συμβούλιο Ασφαλείας του ΟΗΕ για το ρωσικό σχέδιο απόφασης που προβλέπει καταδίκη έντονη «της βίας από όπου και αν προέρχεται - και από την αντιπολίτευση -» και εφαρμογή του σχεδίου του Αραβικού Συνδέσμου, που θέτει ως προτεραιότητα τον «τερματισμό κάθε ένοπλης δραστηριότητας από όπου και αν εκπορεύεται, την απόσυρση στρατού και ενόπλων από τους δρόμους, την απελευθέρωση πολιτικών κρατουμένων και την έναρξη πολιτικού διαλόγου».</p>
<p>Εντός Συρίας, πληροφορίες που δεν μπορούν αξιόπιστα να διασταυρωθούν υποστήριζαν ότι σκοτώθηκαν σε συγκρούσεις άλλοι 33 πολίτες και 14 μέλη των δυνάμεων ασφαλείας (οι τελευταίοι σε μάχες κυρίως στο νότο, στην Ντεράα), ενώ στην επαρχία Ιντλίμπ, στο βορρά κοντά στα σύνορα με την Τουρκία, γίνεται λόγος για τραυματισμούς περισσότερων από 100 λιποτακτών του στρατού. Το πρακτορείο SANA είπε ότι ο Πρόεδρος Ασαντ υπέγραψε νομοθεσία που επιβάλλει θανατική ποινή σε όποιον «εξοπλίζει τρομοκράτες», δηλαδή ένοπλους που συγκρούονται με το στρατό.</p>
