<p>Σε εμβόλια για τα παιδιά της Ουγκάντας μετατράπηκαν φωτογραφίες του facebook</p>
<p>Πηγή: Express.gr 09/12/11-18:05</p>
<p>Μία φωτογραφία, δύο ευρώ και μία ευχή έγιναν ... εμβόλια για τα παιδιά της Ουγκάντας.</p>
<p>Με μία πρωτότυπη δράση, που κορυφώθηκε χθες το βράδυ σε μία εκδήλωση βράβευσης φωτογραφίας και ένα «παζάρι» φωτογραφιών οι Γιατροί του Κόσμου με τη συνδρομή της φωτογραφικής ομάδας METApolis κατάφεραν να δώσουν πνοή στο σχέδιο βασικής περίθαλψης των παιδιών μίας από τις φτωχότερες χώρες του κόσμου.</p>
<p>Με τη συμμετοχή του «κυβερνοκόσμου» συλλέχθηκαν περισσότερα από 2.500 ευρώ που θα συμβάλουν στην αγορά 2.000 εμβολίων αξίας 4 ευρώ έκαστο και θα μεταφερθούν από ειδική αποστολή τα Χριστούγεννα στο Ιατρικό Κέντρο των ΓτΚ στο Μόντε της Ουγκάντας.</p>
<p>Τοίχοι που γέμισαν με 2.600 αναρτημένες φωτογραφίες καλούσαν τους συμμετέχοντες να αγοράσουν με δύο ευρώ μία, ή περισσότερες, από αυτές και να αφήσουν στη θέση τους από μία ευχή γι αυτά τα παιδιά που κινδυνεύουν να μη μεγαλώσουν ποτέ από αρρώστειες όπως μηνυγγίτιδα, τέτανο, τύφος.</p>
<p>Η ιδέα, αλλά και η εφαρμογή, της δράσης ξεκίνησε από τη φωτογραφική ομάδα METApolis, που διοργάνωσε έναν ανοιχτό σε όλους διαγωνισμό φωτογραφίας στο facebook με θέμα «Πάμε παραλία...».</p>
<p>Μία ιδέα που, όπως αποδείχτηκε, στέφθηκε από επιτυχία καθώς βραβεύτηκαν έξι φωτογραφίες από τις περίπου 1.300 που συγκεντρώθηκαν με τα περισσότερα likes και παρουσιάστηκαν μέσα σε ένα «πανδαιμόνιο» συμμετοχής στη χθεσινή εκδήλωση με σλόγκαν: «Συμμετέχω - Ξεκολλώ μια φωτογραφία από τον τοίχο | Με Δύο Ευρώ - Αγοράζω ένα εμβόλιο».</p>
<p>«Οι ΓτΚ» είπε στο ΑΠΕ-ΜΠΕ ο Γιάννης Γιαννακόπουλος, συνδετικός κρίκος ανάμεσα στις δύο οργανώσεις, ως μέλος ΔΣ και στις δύο, « πέρα από το γεγονός ότι έχουν ρίξει όλο το βάρος των δραστηριοτήτων τους στην Ελλάδα δεν ξεχνούν και τις τρεις αποστολές τους στο εξωτερικό, στην Τανζανία, την Ουγκάντα και την Αλγερία».</p>
<p>«Ακόμα και σε τέτοιους δύσκολους καιρούς», είπε στο ΑΠΕ-ΜΠΕ ο πρόεδρος των ΓτΚ, Νικήτας Κανάκης, «οι Έλληνες δεν χάνουν την ευαισθησία τους. Ακόμα και μικρά πράγματα μπορούν να κάνουν θαύματα. Ένα καλό παράδειγμα για όλους μας είναι και η νέα συλλογικότητα που μπορεί να αναπτυχθεί μέσα από τα κοινωνικά δίκτυα».</p>
<p>«Εμείς οι φτωχοί βοηθάμε τους φτωχότερους» είναι το νέο σλόγκαν των ΓτΚ που εξακολουθούν να στηρίζουν την Ουγκάντα με σημαντικές αποστολές στα νοσοκομεία και τα κέντρα υγείας της χώρας, στο πλαίσιο του έργου «Γέφυρες της ανθρωπότητας», που άρχισε τον Αύγουστο του 2009.</p>
<p>Η χριστουγεννιάτικη 15νθήμερη αποστολή που θα μεταφέρει τα εμβόλια και θα πραγματοποιήσει τους εμβολιασμούς στην Ουγκάντα έχει προγραμματιστεί για τις 25 Δεκεμβρίου στο Μόντε.</p>
