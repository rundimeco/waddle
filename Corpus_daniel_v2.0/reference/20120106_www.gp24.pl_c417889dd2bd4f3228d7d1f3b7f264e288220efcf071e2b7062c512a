<p>Sylwester. Zrób się na bóstwo w trzy dni</p>
<p>Dodano: 29 grudnia 2011, 6:30  Autor: Magdalena Olechnowicz</p>
<p>Jak po świątecznej bieganinie znaleźć czas dla siebie i w ekspresowym tempie przemienić się w królową balu? Przeczytaj nasz poradnik.</p>
<p>Wystrzałowa kreacja, fajne buty, dobre miejsce i doborowe towarzystwo to tylko połowa sukcesu udanej nocy sylwestrowej. Najważniejsze będzie Twoje samopoczucie i świadomość, że wyglądasz olśniewająco. Dla wszystkich spóźnialskich proponujemy trzydniowy plan awaryjny.</p>
<p>Dzień pierwszy</p>
<p>Swoje przygotowania zacznij od szybkiej, ale skutecznej zmiany sposobu odżywiania.</p>
<p>– Zbilansowana dieta wpływa nie tylko na sprawne działanie naszego organizmu, ale również na wygląd i samopoczucie – radzi Małgorzata Zdrojewska, specjalista dietetyk, współpracujący z firmą Good Food. – Aby w sylwestra czuć się lekką i pewną siebie kobietą, zrezygnuj z poświątecznych przysmaków, a zamiast tego zaplanuj racjonalnie jadłospis na najbliższe dni.</p>
<p>Odprężenie: Przed snem zorganizuj sobie specjalną, relaksującą kąpiel, która równocześnie poprawi jędrność skóry i jej nawilżenie. Do wanny pełnej wody wlej pół litra mleka i szklanki oliwy z oliwek. Dzięki mleku tłuszcz połączy się z wodą. Taka wieczorna kuracja będzie lekarstwem na przesuszoną zimą skórę.</p>
<p>Skóra: Aby poprawić koloryt i złuszczyć odkryte w sylwestrową noc części ciała, można zastosować peeling kawowy. Wystarczy zaparzyć dwie łyżeczki kawy, odlać wodę, a następnie dodać odrobinę cynamonu i soli. Przygotowaną miksturę wymieszaj z kilkoma łyżeczkami oliwy – do uzyskania odpowiedniej konsystencji. Nacieraj równomiernie problematyczne miejsca przygotowanym peelingiem, a następnie spłucz ciepłą wodą.</p>
<p>Dzień drugi</p>
<p>Menu drugiego dnia twoich przygotowań musi być równie lekkie i zdrowe, jak dzień wcześniej. Nie zapominaj o piciu dużej ilości wody i zielonej herbaty, która zawiera antyoksydanty i pomaga w oczyszczaniu organizmu z toksyn.</p>
<p>Włosy: Są jednym z pierwszych elementów kobiecego wyglądu, na które zwracają uwagę mężczyźni. Zadbane i lśniące włosy są swoistą wizytówką każdej kobiety. Jest wiele domowych sposobów na odżywienie włosów, znanych i stosowanych już przez nasze babcie.</p>
<p>Oto jeden z nich. Przygotuj dwa jajka i oddziel dokładnie żółtka od białek. Do żółtek dodaj sok z połówki cytryny i kilka kropel oleju rycynowego. Przygotowaną miksturę nałóż na mokre włosy, odczekaj 20 minut i dokładnie spłucz głowę letnią wodą. Po wysuszeniu możesz pozostawić je naturalnie rozpuszczone lub upiąć w modny sposób.</p>
<p>Stopy: Zimą często zapomina się o pielęgnacji tej części ciała, ponieważ i tak chowa się je w pełnych butach. Jednak do balowych sukienek najchętniej wybieramy delikatne szpilki z odkrytymi piętami i palcami. Najprościej w takiej sytuacji byłoby wybrać się do kosmetyczki na pedicure.</p>
<p>Jeśli jednak zapomniałaś umówić się na wizytę, albo po prostu stawiasz na samodzielność, ten sam zabieg możesz przeprowadzić w domu. Wymocz stopy przez ok. 15 minut w ciepłej wodzie z dodatkiem soli kąpielowej i olejków rumiankowych lub lawendowych. Następnie przygotuj gruboziarnisty peeling cukrowy, mieszając oliwę i cukier w takich proporcjach, aby preparat miał bardziej stałą niż lejącą się konsystencję. Natrzyj dokładnie stopy, aż będą delikatne i gładkie. Cały rytuał nie tylko przywróci urodę twoim stopom, ale również będzie lekarstwem na zmęczone i spuchnięte nogi.</p>
<p>Dzień trzeci</p>
<p>Podczas trzydniowej, ekspresowej diety nie zapominaj o różnorodności. Tylko w ten sposób będziesz w stanie dostarczyć organizmowi wszystkie niezbędne wartości odżywcze.</p>
<p>Oczy: Kiedy jesteś zmęczona albo w nie najlepszym humorze, pierwsze, co o tym mówi, to Twoje spojrzenie i oczy. Dlatego właśnie o nie powinnaś zadbać w ostatnim dniu przed wielkim balem. Prostym sposobem jest kompres z herbaty. Wystarczy przygotować bardzo mocny napar z czarnej herbaty i płatki kosmetyczne. Gdy herbata nieco ostygnie, delikatnie namocz w niej wacik i połóż na zamkniętą powiekę. Po kilku chwilach przemyj twarz wodą. Dzięki teinie zasinienia i opuchlizna wokół oczu znikną.</p>
<p>Cera: Na koniec nie można pominąć zadbania o promienną cerę. Na dobrze nawilżonej i wygładzonej skórze twarzy dłużej utrzymuje się wieczorowy makijaż. Domowym sposobem przygotuj tonik dodający cerze blasku. Do butelki niegazowanej wody wciśnij sok z kilku cytryn (im więcej, tym lepiej). Płyn rozlej do małych woreczków i zamroź. Przed nałożeniem makijażu przemyj twarz jedną rozmrożoną porcją tego toniku. Nawet jeśli 31 grudnia będziesz musiała pracować, ta kuracja w pełni usunie zmęczenie z Twojej twarzy.</p>
