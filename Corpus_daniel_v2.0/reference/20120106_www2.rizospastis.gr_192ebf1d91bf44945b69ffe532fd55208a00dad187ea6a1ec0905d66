<p>Μέσω τρόικας πιέζει για αντιλαϊκή κλιμάκωση</p>
<p>Επικαλείται την τελευταία της έκθεση και ζητάει να προχωρήσουν άμεσα τα συμφωνηθέντα</p>
<p>Αποπροσανατολιστική κοκορομαχία για την ημερομηνία διεξαγωγής των εκλογών στήνει η ηγεσία της ΝΔ, ενώ την ίδια στιγμή, σαν πυλώνας της συγκυβέρνησης, στηρίζει την κλιμάκωση της βάρβαρης αντιλαϊκής πολιτικής.</p>
<p>Στο πλαίσιο αυτό συμπλέει πλήρως και αναπαράγει τις εκτιμήσεις που κάνουν το ΔΝΤ και η Κομισιόν στις πρόσφατες εκθέσεις τους, ότι δηλαδή δεν προχώρησαν οι «διαρθρωτικές αλλαγές» και «η δημοσιονομική προσαρμογή», μέσα από τις οποίες «δικαιώνεται», όπως λένε τα στελέχη της, η δική της πολιτική πρόταση. Ταυτόχρονα συμφωνούν πλήρως με την επιτάχυνση των διαρθρωτικών αλλαγών, όπως αυτές περιγράφονται στις εκθέσεις της τρόικας, δηλαδή τη μείωση του αριθμού των δημοσίων υπαλλήλων κατά 150.000, την κατάργηση των συλλογικών συμβάσεων, την επέκταση των ευέλικτων εργασιακών σχέσεων κ.ά.</p>
<p>Παράλληλα θεωρούν αυτονόητο ότι το «μείγμα της πολιτικής» που θα εφαρμοστεί μετά τις εκλογές θα καθοριστεί σε συνεννόηση με την τρόικα με σταθερό γνώμονα την επίτευξη των στόχων του μνημονίου διαρκείας. Στο πνεύμα αυτό θα κινηθεί η συνάντηση που θα έχει σήμερα ο Α. Σαμαράς με τους επικεφαλής της τρόικας.</p>
<p>«Στο σκέλος των διαρθρωτικών αλλαγών, η έκθεση του ΔΝΤ, όπως και η έκθεση της Κομισιόν τον Οκτώβριο, διαπιστώνει ότι δεν υπάρχει τήρηση των συμφωνηθέντων, δηλαδή, δεν είχε την τόλμη η προηγούμενη κυβέρνηση να προχωρήσει σε διαρθρωτικές αλλαγές που είναι και τα κλειστά επαγγέλματα και το fast track», τόνισε χαρακτηριστικά ο αναπληρωτής τομεάρχης Οικονομίας Χρ. Σταϊκούρας, αφήνοντας σαφώς να εννοηθεί ότι η ΝΔ θα επιδιώξει να είναι πιο συνεπής στα συμφωνηθέντα αν πρωταγωνιστεί σε μελλοντική κυβέρνηση.</p>
<p>Ο ίδιος επισήμανε με νόημα ότι «η έκθεση της Κομισιόν αναφέρεται πλέον στην αναγκαιότητα μείωσης των φορολογικών συντελεστών (σσ για τα κέρδη των επιχειρήσεων), αλλά όχι στο άμεσο μέλλον», ενώ στην έκθεση του ΔΝΤ αναφέρεται ότι οι εκλογές θα γίνουν προς το τέλος του πρώτου τριμήνου του 2012.</p>
<p>Την εκτίμηση αυτή έχει αποδεχθεί σιωπηρά και η ηγεσία της ΝΔ, ενώ έμμεσα παραδέχεται ότι και μετά τις εκλογές θα υπάρχει κυβέρνηση συνεργασίας. Από την πλευρά του, ο εκπρόσωπος Τύπου Γ. Μιχελάκης επέμεινε ότι «η 19η Φεβρουαρίου είναι η καταλληλότερη ημερομηνία για τις εκλογές», επικρίνοντας τα στελέχη του ΠΑΣΟΚ που τάσσονται υπέρ της παράτασης της κυβέρνησης Παπαδήμου ότι «θέλουν να ξεχαστούν όλα» και «να μπούμε όλοι στο κάδρο και να γίνουμε όλοι ίδιοι».</p>
<p>Ολοκληρώνοντας χθες την επίσημη επίσκεψή του στο Ισραήλ, ο Α. Σαμαράς δήλωσε ότι στις συνομιλίες που είχε με την ηγεσία της χώρας διαπίστωσε μεγάλη προθυμία «για τη δημιουργία στρατηγικής συνεργασίας μεταξύ των δύο χωρών». Χθες συναντήθηκε με τον πρόεδρο Σ. Πέρες, τον πρόεδρο της Βουλής και τον αρχηγό της αξιωματικής αντιπολίτευσης, ενώ παρακάθισε σε δείπνο με Ισραηλινούς επιχειρηματίες. «Ο δρόμος έχει ανοίξει. Με σωστή δουλειά, μπορεί να έχουμε καλά αποτελέσματα», τόνισε, συνοψίζοντας τα αποτελέσματα της επίσκεψής του.</p>
