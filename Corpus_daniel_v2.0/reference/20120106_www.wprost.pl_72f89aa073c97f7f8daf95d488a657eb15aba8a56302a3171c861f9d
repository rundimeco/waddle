<p>Muzyka z płyt i Szymon Wydra, czyli Nowy Rok w Gorzowie</p>
<p>2011-12-29 08:38</p>
<p>10-minutowy pokaz fajerwerków obwieści mieszkańcom Gorzowa Wielkopolskiego nadejście Nowego Roku. Prezydent Gorzowa zaprasza mieszkańców na wspólne powitanie Sylwestra na nadwarciańskim bulwarze.</p>
<p>Impreza rozpocznie się o godzinie 22. Na początek będzie można posłuchać muzyki z płyt, następnie na scenie pojawi się zespół Buenos Amigos, który specjalizuje się w wykonywaniu coverów największych przebojów.</p>
<p>Tuż przed północą noworoczne życzenia złoży mieszkańcom prezydent Gorzowa Tadeusz Jędrzejczak, a nadejście nowego – 2012 roku obwieści wszystkim huk i błysk fajerwerków. Pokaz pirotechniczny potrwa ok. 10 minut.</p>
<p>Mniej więcej kwadrans po północy koncert da Szymon Wydra wraz z zespołem Carpe Diem. Impreza zakończy się ok. godz. 1.30.
Przed rokiem podczas imprezy na bulwarze bawiło się kilka tysięcy gorzowian. Po raz trzeci organizacją miejskiego Sylwestra zajmuje się Ośrodek Sportu i Rekreacji w Gorzowie, który tym razem przeznaczy na ten cel ok. 80 tys. zł.</p>
