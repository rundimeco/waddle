<p>Wirus grypy ocenzurowany w obawie przed terrorystami</p>
<p>Władze USA poprosiły prestiżowe tygodniki "Science" i "Nature" o częściowe ocenzurowanie mających trafić do druku dwóch artykułów. Pisma się zgodziły; autorzy prac wpadli w furię. A wszystko przez fretki i terrorystów</p>
<p>Początek afery sięga końca sierpnia tego roku, gdy na biurko redaktora naczelnego "Science" Bruce'a Albertsa trafił - z prośbą o wydrukowanie - artykuł dr. Rona Fouchiera z Centrum Medycznego Uniwersytetu Erazma w Rotterdamie. Tekst poświęcony był wirusowi H5N1 (potocznie zwanemu wirusem ptasiej grypy), a konkretnie, pewnej jego odmianie stworzonej niedawno przez Fouchiera. Nie był to wcale jakiś przeciętny mikrob. Wyhodowane w krainie tulipanów monstrum, przez wielu ekspertów nazwane zostało w ostatnich dniach "jednym z najgroźniejszych wirusów, jaki kiedykolwiek powstał na Ziemi". I w tym właśnie trzeba szukać przyczyny całego zamieszania.</p>
<p>Fretki z influenzą</p>
<p>Na przełomie 2005 i 2006 roku świat ogarnęła panika wywołana przez ptasią grypę. Pod nóż poszły miliony kurczaków, kaczek i gęsi. Liczba zakażonych ludzi sięgnęła - według różnych szacunków - od ponad 400 do prawie 600. Więcej niż połowa zakażonych zmarła, co świadczy o tym, że wirus był naprawdę groźny. Na naszą korzyść działał natomiast fakt, że praktycznie wszyscy chorzy zakazili się od ptaków (oficjalnie udowodniono tylko jeden przypadek w którym choroba przeniosła się z człowieka na człowieka). To właśnie uniemożliwiło wirusowi rozprzestrzenienie się i ochroniło nas przed pandemią.</p>
<p>Co jednak stałoby się, gdyby powstała odmiana mogąca swobodnie przenosić się pomiędzy ludźmi? To właśnie ten czarny scenariusz spędzał naukowcom i lekarzom sen z oczu przez ostatnie kilka lat. Wpierw musieli jednak znaleźć odpowiedź na pytanie: czy taki scenariusz jest w ogóle możliwy; innymi słowy - czy wirus H5N1 rzeczywiście ma potencjał wywołania pandemii? Ron Fouchier udowodnił, że tak.</p>
<p>Holenderski naukowiec wraz ze swoim zespołem - dzięki inżynierii genetycznej - wyhodował w laboratorium wirusa ptasiej grypy zdolnego swobodnie przenosić się pomiędzy ssakami, a konkretnie pomiędzy fretkami znajdującymi się w sąsiednich klatkach (te nowe zdolności to "zasługa" pięciu mutacji w dwóch genach). To o tyle istotne, że fretki na grypę chorują podobnie jak ludzie - szczepy wirusa grypy, które przenoszą się pomiędzy ludźmi, przenoszą się również pomiędzy fretkami i vice versa.</p>
<p>Ostrożnie z bioterrooryzmem</p>
<p>Naczelny "Science" zaczął się zastanawiać nad implikacjami artykułu, który otrzymał.</p>
<p>Podobne myśli zaprzątały także grono redakcyjne tygodnika "Nature". Okazało się bowiem, iż niemal równocześnie z Foucherem, podobne badania i podobne rezultaty otrzymał amerykańsko-japoński zespół (w jego skład wchodzili badacze z University of Wisconsin w Madison oraz Uniwersytetu Tokijskiego) kierowany przez prof. Yoshihiro Kawaokę.</p>
<p>Fouchier, nie czekając na publikację, przedstawił wstępnie swoje odkrycie podczas spotkania wirusologów we wrześniu na Malcie.</p>
<p>O sprawie prac mających się ukazać w dwóch najbardziej prestiżowych pismach naukowych świata, zaczęło być coraz głośniej.</p>
<p>Hałas stał się na tyle duży, że zainteresowali się nim członkowie amerykańskiego Narodowego Naukowego Komitetu Doradczego ds. Biobezpieczeństwa (NSABB). Skupiający czołowych amerykańskich ekspertów zajmujących się m.in. chorobami zakaźnymi i bioterroryzmem. Komitet poprosił o możliwość przeanalizowania obu prac.</p>
<p>W tym samym czasie w środowisku naukowym już wrzało. Część badaczy stanęła bowiem na stanowisku, że największy błąd popełniono już na samym początku. - Te badania nigdy nie powinny się nawet zacząć - uważa Richard Ebright, biolog molekularny z Instytutu Medycznego Howarda Hughes'a. Wtórują mu m.in. Thomas Ingelby, kierujący Centrum Biobezpieczeństwa Uniwersytetu w Pittsburghu czy weteran programu eradykacji czarnej ospy - Donald Henderson.</p>
<p>Inni z kolei wspierają Fouchiera i Kawaokę.</p>
<p>- Ich prace są bardzo ważne. Obaj mają pełne poparcie środowiska badaczy zajmujących się grypą - mówi Michael Osterholm, kierujący Centrum Chorób Zakaźnych na Uniwersytecie stanu Minnesota. Jego zdaniem obecne odkrycie to szansa na stworzenie metod walki z ewentualną pandemią w przyszłości. Jest w tym dużo racji gdyż wstępne wyniki Fouchiera pokazały np., że nowy mikrob jest wrażliwy na działanie niektórych leków przeciwwirusowych oraz, że najprawdopodobniej będzie można stworzyć wymierzoną w niego szczepionkę.</p>
<p>Ebright, Ingelby i Henderson wychodzą z kolei z założenia, że z tego typu eksperymentami wiążą się dwa poważne zagrożenia. Po pierwsze, groźny wirus może w jakiś sposób wymknąć z laboratorium i rozprzestrzenić wśród ludzi. Po drugie, upublicznione w naukowym piśmie metody hodowli mikroba, a przede wszystkim sposób w jaki stworzono jego nową odmianę mogą trafić w ręce terrorystów i posłużyć im do stworzenia broni biologicznej.</p>
<p>Ten drugi aspekt zaniepokoił również NSABB.</p>
<p>30 listopada ustnie, a pierwszego grudnia - oficjalnie i na piśmie - przedstawiciele Komitetu zwrócili się do wydawców "Science" o usunięcie niektórych fragmentów pracy Holendrów. Przede wszystkim chodziło tu o "genetyczny przepis" na stworzenie wirusa ptasiej grypy zdolnego przemieszczać się pomiędzy fretkami. - Trudno mi znaleźć w myślach mikroorganizm, który bardziej napawałby mnie teraz strachem niż właśnie ten - mówi kierujący pracami NSABB Paul Keim, który przez długie lata zajmował się badaniami nad wąglikiem. - Mam wrażenie, że wąglik - w porównaniu z tym wirusem ptasiej grypy - to naprawdę nic wielkiego - dodaje Keim.</p>
<p>Nawet Michael Osterholm (również zasiadający w NSABB), choć popiera autorów obu prac, broni decyzji o ich częściowym ocenzurowaniu. - Moim zdaniem z artykułów przeznaczonych do szerokiej publikacji można usunąć pewne kluczowe fragmenty udostępnić je tylko specjalistom, którzy mogą z nich w pełni skorzystać. W końcu naprawdę nie chcemy "złym chłopcom" dać do ręki przepisu na to jak złe robale zmienić w jeszcze gorsze - mówi Osterholm.</p>
