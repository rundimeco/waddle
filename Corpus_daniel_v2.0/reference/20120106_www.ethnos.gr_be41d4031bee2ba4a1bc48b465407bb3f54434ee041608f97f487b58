<p>Καρκινογόνος η ηπατίτιδα Β</p>
<p>400.000 Ελληνες πάσχουν από ηπατίτιδα Β και C, οι περισσότεροι από τους οποίους δεν το γνωρίζουν. Αρκετοί ζουν επί χρόνια χωρίς να εκδηλώσουν προβλήματα υγείας, ωστόσο ορισμένοι ενδέχεται να αναπτύξουν ηπατοκυτταρικό καρκίνο</p>
<p>Καρκινογόνος η ηπατίτιδα Β</p>
<p>Ο μεγαλύτερος καρκινογόνος παράγοντας μετά το κάπνισμα, είναι ο ιός της ηπατίτιδας Β. Στην Ελλάδα, 400.000 άνθρωποι πάσχουν από χρόνια ηπατίτιδα Β και C και οι περισσότεροι δεν το γνωρίζουν.</p>
<p>Είναι περισσότεροι από τους φορείς του AIDS και τους πάσχοντες απ' όλες τις μορφές καρκίνου. Οι επιστήμονες αναμένουν στη χώρα μας αύξηση κατά 21% των ασθενών με κίρρωση του ήπατος και κατά 30% των κρουσμάτων πρωτοπαθούς καρκίνου ήπατος, εξαιτίας ηπατίτιδας C.</p>
<p>Τα παραπάνω ανακοίνωσαν χθες ο πρόεδρος της Ελληνικής Εταιρείας Μελέτης Ηπατος, αναπληρωτής καθηγητής Παθολογίας κ. Σπύρος Ντουράκης, και ο υπεύθυνος του ηπατολογικού ιατρείου στο μαιευτήριο "Ελενα" κ. Ιωάννης Ελευσινιώτης, με αφορμή τη σημερινή Παγκόσμια Ημέρα Κατά της Ηπατίτιδας.</p>
<p>Ο κ. Ελευσινιώτης έκανε λόγο για αύξηση κρουσμάτων ηπατίτιδας Β στις εγκύους και ιδιαίτερα σε πληθυσμούς οικονομικών μεταναστών, οι οποίοι εργάζονται στη χώρα μας. Η πιθανότητα μετάδοσης του ιού -είπε- από τη μητέρα στο νεογνό είναι μεγάλη, εάν δεν ληφθούν κατά τον τοκετό τα απαραίτητα μέτρα προφύλαξης.</p>
<p>Οι επιστήμονες διευκρίνισαν ότι, λόγω της υψηλής διασποράς της ηπατίτιδας Β μέσα στην οικογένεια, με την ανακάλυψη ενός θετικού ατόμου ανακαλύπτονται συχνά κι άλλα θετικά και επί χρόνια ασυμπτωματικά άτομα, όπως γονείς, σύζυγοι και αδέλφια, οι οποίοι που χρήζουν ειδικού ελέγχου, παρακολούθησης και πιθανά αντιμετώπισης.</p>
<p>Σύμφωνα με τους ειδικούς, η χρόνια ιογενής ηπατίτιδα μπορεί να αντιμετωπιστεί και να ιαθεί πλήρως, εφόσον γίνει έγκαιρη διάγνωσή της.</p>
<p>Μετάδοση</p>
<p>Οι ιοί της ηπατίτιδας Β, C και D μεταδίδονται με τη σεξουαλική επαφή, κοινή χρήση συριγγών ή με τη γέννα και προκαλούν οξεία και χρόνια λοίμωξη. Οι ιοί Α και Ε μεταδίδονται με την κατανάλωση μολυσμένου νερού ή τροφής και δεν προκαλούν χρόνια νόσο.</p<
<p>Αρκετοί από τους φορείς ζουν επί χρόνια χωρίς να αναπτύξουν σοβαρά προβλήματα υγείας, αλλά ορισμένοι ενδέχεται να αναπτύξουν κίρρωση του ήπατος ή ηπατοκυτταρικό καρκίνο. Το πιο επικίνδυνο είναι ότι ακόμη και οι πάσχοντες από χρόνια ηπατίτιδα μπορεί για μεγάλο διάστημα να αισθάνονται καλά. Εγκαιρη διάγνωση μπορεί να γίνει με προληπτικές εξετάσεις, ειδικά ατόμων που ανήκουν στις ομάδες υψηλού κινδύνου. Προληπτικό έλεγχο πρέπει να κάνουν και οι συγγενείς των φορέων και όσων έρχονται σε στενή επαφή μαζί τους.</p>
<p>Με αφορμή τη σημερινή Παγκόσμια Ημέρα, επιστήμονες και η κινητή μονάδα του Κέντρου Ελέγχου και Πρόληψης Νοσημάτων (ΚΕΕΛΠΝΟ) θα παρέχουν πληροφορίες στο κοινό, στον πεζόδρομο της Πατριάρχου Γρηγορίου Ε' (στάση μετρό "Πανεπιστήμιο") από τις 9 το πρωί έως τις 9 το βράδυ.</p>
