<p>Mazury: poszedł się wykąpać i nie wrócił</p>
<p>2011-12-31 18:13</p>
<p>O zmroku przerwano poszukiwania 22-letniego turysty z Katowic, który po nocnej imprezie w ośrodku wypoczynkowym - mimo chłodu - poszedł wykąpać się w jeziorze Niegocin i zaginął. Poszukiwania nie dały rezultatów - poinformowała straż pożarna w Giżycku. St. asp. Ireneusz Tyszka z giżyckiej straży pożarnej przyznał, że choć nie odnaleziono zaginionego mężczyzny, po zmroku ratownicy byli zmuszeni zakończyć poszukiwania. 1 stycznia zapadnie decyzja, czy poszukiwania będą kontynuowane.</p>
<p>W kilkugodzinnej akcji uczestniczyli policjanci, którzy przeczesywali brzegi jeziora, grupa nurków i strażacy na łodziach i pontonach, wyposażonych w sonary do badania dna zbiornika. - Przeszukaliśmy dokładnie nie tylko znaczny obszar dna zbiornika i ponad hektar trzcin, ale nawet oddaloną o ponad 600 m Ptasią Wyspę - relacjonował Tyszka. Wcześniej strażacy odnaleźli na plaży w Wilkasach nad Niegocinem pozostawione tam przez zaginionego ubranie i ślady bosych stóp na piasku, prowadzące w kierunku wody.</p>
<p>Rzeczniczka warmińsko-mazurskiej policji Mariola Plichta poinformowała, że o zaginięciu 22-letniego studenta z Katowic zawiadomili przed południem jego znajomi, którzy wraz z nim przyjechali spędzić sylwestra na Mazurach. - Z relacji świadków wynika, że mężczyzna oddalił się nad ranem z miejsca wspólnej zabawy i poszedł na plażę. Prawdopodobnie poszedł się kąpać - powiedziała policjantka.</p>
<p>W zatoce, przy której znaleziono rzeczy zaginionego, woda ma maksymalnie 1,5-2 m głębokości. Zdaniem Jarosława Sroki z mazurskiego WOPR, o tej porze roku nawet bardzo krótka kąpiel może skończyć się tragicznie. - Woda ma temperaturę zaledwie 3-4 stopni, więc po kilku minutach następuje wychłodzenie organizmu - podkreślił ratownik. Tegoroczny grudzień jest pierwszym od wielu lat, gdy mazurskie jeziora nie zamarzły. Ratownicy z WOPR nadal trzymają łodzie w gotowości na wodzie. Wykorzystywane zimą poduszkowce stoją jeszcze w hangarach.</p>
