<p>Η οικονομική κρίση οδηγεί σε αυτοκτονίες. Πρώτη η Ελλάδα στη λίστα</p>
<p>Σημαντική αυξητική τάση των αυτοκτονιών παρατηρείται στην Ελλάδα, η οποία, σύμφωνα με τους ειδικούς, ταυτίζεται χρονικά με την εμφάνιση της οικονομικής κρίσης. Η χώρα κατατάσσεται στην πρώτη θέση της λίστας με τις ευρωπαϊκές χώρες, που παρουσιάζουν αύξηση των αυτοκτονιών. Ειδικότερα, μόνο το πρώτο πεντάμηνο του 2011 καταγράφεται ποσοστό αύξηση που αγγίζει το 40%.</p>
<p>Οι ειδικοί πάντως επισημαίνουν ότι τα αίτια της αυτοκτονίας δεν είναι πάντα, ή μόνο, οικονομικά. Συνήθως συνυπάρχουν ή προηγούνται άλλοι παράγοντες, όπως κατάθλιψη ή προβλήματα στις οικογενειακές σχέσεις. Στην τηλεφωνική γραμμή παρέμβασης για την αυτοκτονία, 1018, οι οικονομικοί λόγοι ήταν η συνήθης αιτία που άκουγαν οι υπεύθυνοι ψυχολόγοι από το 2007, όταν ξεκίνησε τη λειτουργία του το κέντρο, χρονιά κατά την οποία η κρίση δεν είχε ακόμη εκδηλωθεί στην Ελλάδα. Από τότε, οι κλήσεις τετραπλασιάστηκαν για να φτάσουν πέρσι τις 2.500. Πλέον όλο και πιο συχνά καταφεύγουν στη γραμμή παρέμβασης άνθρωποι, που αντιμετωπίζουν οικονομικά προβλήματα.</p>
<p>Σύμφωνα με πρόσφατη μελέτη της επιστημονικής επιθεώρησης «The Lancet», κατά την περίοδο 2007-2009 οι αυτοκτονίες στην Ελλάδα αυξήθηκαν κατά 17%. Μετά την Αττική, η Κρήτη είναι η περιοχή με τις περισσότερες κλήσεις στην τηλεφωνική γραμμή παρέμβασης για την αυτοκτονία. Σημειώνεται ότι τον τελευταίο ενάμιση χρόνο περισσότερα από 20 άτομα αυτοκτόνησαν στην Κρήτη.</p>
<p>Τα στοιχεία δόθηκαν με αφορμή ημερίδα για την πρόληψη της αυτοκτονίας στην Ελλάδα, που διοργανώνει η εθελοντική ομάδα «Get Involved» του τμήματος Μάρκετινγκ και Επικοινωνίας του Οικονομικού Πανεπιστημίου Αθηνών, απόψε στις 18:00, στο αμφιθέατρο Αντωνιάδου, επί της Πατησίων 76.</p>
<p>Η εκδήλωση, που θα πραγματοποιηθεί με την υποστήριξη του Κοινωνικού Συνεταιρισμού Περιορισμένης Ευθύνης «Κλίμαξ», έχει ως στόχο την ευαισθητοποίηση του κοινού για τα σύγχρονα ψυχικά και ψυχοσωματικά προβλήματα που έχουν προκύψει από την οικονομική κρίση.</p>
