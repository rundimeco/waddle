<p>Συνεχίζουν την απεργία για 46η μέρα</p>
<p>Σε νέα γενική συνέλευση προχωρούν σήμερα οι χαλυβουργοί στις 11 π.μ. για να αποφασίσουν για την κλιμάκωση του αγώνα τους. Μεταξύ άλλων σχεδιάζουν να προγραμματίσουν νέα μεγάλη διαδήλωση στο κέντρο της Αθήνας. Ταυτόχρονα, μετά και τη συγκρότηση επιτροπής των απολυμένων θα προχωρήσουν και παραπέρα βήματα ώστε να διεκδικηθεί οικονομική ενίσχυση στους απεργούς. Τέλος, θα επιδιωχθεί το αμέσως μεγάλο βήμα να είναι η οργάνωση το επόμενο διάστημα απεργίας αλληλεγγύης σε όλους τους χώρους εργασίας της Αττικής.</p>
<p>Βασικό στοιχείο για να δυναμώσουν οι απεργοί είναι η ενίσχυση του ταξικού συντονισμού και το φούντωμα των αγώνων σε κάθε χώρο δουλειάς και κλάδο ενάντια στην πολιτική που υπηρετεί την «ανταγωνιστικότητα», ώστε να αναδεικνύεται ποια είναι η ρίζα της αντεργατικής επίθεσης και πώς μπορούν οι εργάτες να υπερασπιστούν τις ανάγκες των οικογενειών τους. Να χειραφετούνται και να συσπειρώνονται όλο και πλατύτερες εργατικές μάζες στην πάλη ενάντια στη στρατηγική του κεφαλαίου που θέλει τους εργάτες, όπως και στην «Ελληνική Χαλυβουργία», να δουλεύουν μες στη φωτιά για ένα κομμάτι ψωμί, προκειμένου να προστατεύονται τα κέρδη της μεγαλοεργοδοσίας. Σ' αυτή την κατεύθυνση, ήταν ιδιαίτερα σημαντική παρέμβαση και η προχτεσινή 24ωρη απεργία που «νέκρωσε» μεγάλους χώρους εργασίας του Θριασίου.</p>
<p>Χτες το μεσημέρι οι απεργοί με τις γυναίκες και τα παιδιά τους στο πλάι τους είδαν και μια διαφορετική, ιδιαίτερη και πολύμορφη πράξη αλληλεγγύης από ηθοποιούς, τραγουδιστές, μουσικούς, χορευτές, ποδοσφαιριστές κ.ά. Η εκδήλωση που διοργάνωσε η κίνηση «Hasta la Victoria siempre» στην πύλη του εργοστασίου ήταν κάτι παραπάνω από συγκινητική.</p>
<p>Με τον ηθοποιό Τάκη Βαμβακίδη να οργανώνει. Τον ηθοποιό Ηλία Λογοθέτη να διαβάζει στους απεργούς Μπρεχτ και Μαγιακόφσκι. Ο ηθοποιός Γιάννης Μποσταντζόγλου να διαβάζει αποσπάσματα από δημοσιεύματα για την αλληλεγγύη που έχει εκφραστεί και γράμμα συμπαράστασης μαθητή γιου απεργού για να ρωτάει στη συνέχεια φωναχτά: «Μάνεση ακούς;». Και τη σκυτάλη να παίρνει ο τραγουδιστής Βασίλης Λέκκας, τραγουδώντας «Κοίτα με στα μάτια» και την «Μπαλάντα του Κυρ Μέντιου». Ξεχωριστό χρώμα έδωσαν ο Βασίλης Μιχαηλίδης με ποντιακά τραγούδια και χορευτικό από παιδιά του Συλλόγου Αιτωλοακαρνανίας «Αξέχαστες πατρίδες». Εδωσαν όλοι όλη την ψυχή τους για τους απεργούς. Και έκλεισαν, όπως είπε ο Τάκης Βαμβακίδης, με τραγούδι από το «Αξιον Εστί» γιατί «είναι άξιος ο αγώνας σας» και τον Β. Λέκκα να τραγουδάει μαζί με τον Η. Λογοθέτη «Της δικαιοσύνης ήλιε νοητέ».</p>
<p>Μαζί και στο γήπεδο</p>
<p>Κι αν ξεσήκωσε το καλλιτεχνικό μέρος της εκδήλωσης, η παρουσία στο εργοστάσιο παλαίμαχων ποδοσφαιριστών γέμισε ενθουσιασμό. Από το θρύλο των ελληνικών γηπέδων Μίμη Παπαϊωάννου μέχρι και τους Σάββα Κοφίδη, Χουάν Ραμόν Ρότσα, Στέλιο Σαράφογλου, Ηλία Προυσανίδη, Κώστα Μπατσινίλα, Λουκά Καραδήμο, Δήμο Μάλιαρη, Γιώργο Μπράντοβιτς και άλλους παλαίμαχους. Αρχικά έγιναν «ένα κουβάρι» με τους απεργούς στο εργοστάσιο και λίγη ώρα αργότερα πήγαν στο γήπεδο του Ασπροπύργου, στην πίσω πλευρά της «Ελληνικής Χαλυβουργίας», ακριβώς δίπλα στο χαλυβουργείο και στα καμίνια της φωτιάς που οι απεργοί γνωρίζουν πολύ καλά και με φόντο τα βουνά από τα υπολείμματα του καμένου σιδήρου να τους θυμίζει γιατί δεν επιστρέφουν εκεί για 500 ευρώ! Οι ομάδες πήραν θέσεις και την πρώτη πάσα στο κέντρο του γηπέδου έκανε ο Γιώργος Σιφωνιός, πρόεδρος του σωματείου των χαλυβουργών. Για την ιστορία να αναφέρουμε ότι ο αγώνας έληξε 7-3 με νικήτρια ομάδα αυτή της «Hasta la Victoria siempre», αλλά όλα τα χειροκροτήματα τα κέρδισαν οι απεργοί χαλυβουργοί!</p>
