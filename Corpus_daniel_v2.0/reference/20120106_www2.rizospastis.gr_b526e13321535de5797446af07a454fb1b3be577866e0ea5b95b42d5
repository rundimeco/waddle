<p>Αγριο κυνηγητό μεταναστών μικροπωλητών</p>
<p>Χιλιάδες άνδρες της ΕΛ.ΑΣ. και της Δημοτικής Αστυνομίας έχουν ριχτεί στο κυνήγι αλλοδαπών φτωχοδιαβόλων που πουλάνε φτηνοπράματα για ένα κομμάτι ψωμί. Αλλη μια πτυχή στη γιγαντιαία επιχείρηση καταστολής ενάντια στους πρόσφυγες του ιμπεριαλισμού που καλλιεργεί ρατσιστικά αντανακλαστικά, συνάμα αποπροσανατολίζει από τα πραγματικά αίτια της οικονομικής ασφυξίας που τσακίζει τα μικρομάγαζα.</p>
<p>Από στοιχεία της ΕΛ.ΑΣ. αναδεικνύεται το μέγεθος της καταστολής. Το 2011 διατέθηκαν 21.849 αστυνομικοί για τη συγκρότηση των λεγόμενων μεικτών κλιμακίων (με προσωπικό της Δημοτικής Αστυνομίας) ελέγχων αντιμετώπισης του λεγόμενου «παραεμπορίου». Στους ελέγχους αυτούς κατασχέθηκαν σε 22.295 περιπτώσεις, 137.815 είδη ρουχισμού, 32.383 οπτικά, 98.419 cd-dvd, 511.236 άλλα είδη. Ειδικά στην πρωτεύουσα, καθημερινά απασχολούνται αποκλειστικά 81 αστυνομικοί που συμμετέχουν στα μικτά κλιμάκια ελέγχων σε συνεργασία με τη Δημοτική Αστυνομία του Δήμου Αθηναίων. Υπέρ τέτοιων ελέγχων από ΕΛ.ΑΣ. και Δημοτική Αστυνομία, ουσιαστικά εκκαθαριστικών επιχειρήσεων, έχει ταχθεί αναφανδόν ο εκλεγμένος με στήριξη ΠΑΣΟΚ/ΔΗΜΑΡ/Οικολόγων δήμαρχος Αθήνας Γ. Καμίνης.</p>
<p>Το ζήτημα αξιοποιείται από τις κυρίαρχες σήμερα δυνάμεις για καλλιέργεια ρατσιστικών αντανακλαστικών. Ταυτόχρονα, αποκρύπτουν επίσημη τοποθέτηση του ΣΔΟΕ, ότι δεν είναι εφικτός ο έλεγχος εισαγωγής των διακινούμενων προϊόντων, καθώς γίνεται σύμφωνα με τους κανονισμούς της ΕΕ, άρα το πρόβλημα είναι αποτέλεσμα της περιλάλητης ελευθερίας κυκλοφορίας των εμπορευμάτων, αποτέλεσμα του Μάαστριχτ που υποστηρίζουν τα κόμματα του ευρωμονόδρομου.</p>
<p>Αποσιωπούν ότι πίσω από κινέζικα μαγαζιά και αλλοδαπούς μικροπωλητές υπάρχουν τεράστιες εισαγωγικές και μεταφορικές επιχειρήσεις που θα ελέγχονταν αν υπήρχε πολιτική βούληση. Αυτό άλλωστε (όπως έχουν επισημάνει οι δημοτικοί σύμβουλοι του ΚΚΕ στην Αθήνα), είναι ο μόνος τρόπος να περιοριστεί η «παράνομη» διακίνηση εμπορευμάτων, ο έλεγχος στην πηγή, στις εισαγωγικές και μεταφορικές εταιρείες, πριν βγουν στην κυκλοφορία.</p>
<p>Οι εκπρόσωποι των μεγαλεμπόρων και τα κόμματα του κεφαλαίου αποπροσανατολίζουν, όταν ισχυρίζονται ότι για την αναδουλειά και την πτώση του τζίρου στα μικρομάγαζα (πέρα από την αδιαμφισβήτητη καλπάζουσα κρίση και την καταρράκωση του έτσι κι αλλιώς ισχνού λαϊκού εισοδήματος) ευθύνονται οι «παράνομοι» μικροπωλητές. Είναι ο εύκολος στόχος για να μη θιγεί η κυριαρχία των πολυκαταστημάτων και των εμπορικών αλυσίδων που καθημερινά απορροφούν ολοένα μεγαλύτερο κομμάτι του τζίρου, συγχρόνως απολαμβάνουν φοροαπαλλαγές, προνόμια, επιδοτήσεις. Πουλάνε δε φτηνά εμπορεύματα από Κίνα, Μπαγκλαντές, Πακιστάν και μάλιστα σε πολύ μεγαλύτερο όγκο από τους αλλοδαπούς μικροπωλητές. Οι μικροέμποροι δεν πρόκειται να έχουν ουσιαστικό όφελος από το κυνήγι των αλλοδαπών μικροπωλητών. Μόλις «καθαρίσει» απ' αυτούς το κέντρο της Αθήνας, θα έρθει η δική τους σειρά, για να μείνουν ελεύθερα τα χέρια των μεγάλων του κλάδου.</p>
