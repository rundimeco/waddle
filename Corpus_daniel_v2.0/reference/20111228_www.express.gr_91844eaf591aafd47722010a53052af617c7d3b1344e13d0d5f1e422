<p>Οι γάτες προκαλούν αλλεργίες στους ενήλικες</p>
<p>Πηγή: Express.gr 28/12/11-14:08</p>
<p>Αν δεν είχατε ποτέ γάτα ως παιδί, σκεφτείτε το ξανά πριν την αποκτήσετε στην ενήλικη ζωή σας, ειδικά αν υποφέρετε από αλλεργίες, προτείνουν ερευνητές.</p>
<p>Και αν τελικά την αποκτήσετε, κρατήστε την μακριά από την κρεβατοκάμαρά σας.</p>
<p>Ενώ το να έχει κάποιος γάτα στην παιδική του ηλικία μπορεί να τον προστατεύσει από αλλεργίες στο μέλλον, το να αποκτήσει μια στην ενήλικη ζωή του σχεδόν διπλασιάζει τις πιθανότητες να αναπτύξει μια ανοσολογική αντίδραση σε αυτήν με συμπτώματα, αρχικά, όπως φτάρνισμα, δύσπνοια και τσούξιμο στα μάτια, αποφάνθηκε ευρωπαϊκή μελέτη.</p>
<p>Η ίδια μελέτη, στην οποία συμμετείχαν χιλιάδες ενήλικοι και τα αποτελέσματά της δημοσιεύτηκαν στην Επιθεώρηση Αλλεργίας και Κλινικής Ανοσολογίας, διαπίστωσε ότι όσοι υποφέρουν από αλλεργίες αντιμετωπίζουν μεγαλύτερο κίνδυνο να εμφανίσουν αλλεργία και στις γάτες.</p>
<p>Για τις ανάγκες της έρευνας οι επιστήμονες πραγματοποίησαν εξετάσεις αίματος σε περισσότερους από 6.000 ενήλικες ευρωπαίους δύο φορές σε διάστημα εννέα χρόνων.</p>
<p>Κανένας από αυτούς δεν είχε αντισώματα κατά των γατών στην αρχή της μελέτης, συνεπώς δεν διέθετε ευαισθητοποίηση απέναντί τους (η ευαισθητοποίηση είναι συνήθως ο προάγγελος των συμπτωμάτων της αλλεργίας).</p>
<p>Περίπου το 5% των ατόμων που διέθεταν κατοικίδια γάτα, απέκτησαν τέτοια αντισώματα μέσα στα εννέα χρόνια της έρευνας, έναντι 3% όσων στην πορεία δεν απέκτησαν γάτα στο σπίτι τους.</p>
<p>Το 40% όσων απέκτησαν ευαισθητοποίηση, δήλωσαν ότι εμφάνιζαν συμπτώματα αλλεργίας όταν βρίσκονταν κοντά στις γάτες, τετραπλάσιο ποσοστό σε σχέση με όσους δεν είχαν αντισώματα κατά των γατών.</p>
<p>Οι ερευνητές συμπέραναν ότι όσοι ενήλικες είχαν γάτες ως παιδιά, διέτρεχαν πολύ μικρότερο κίνδυνο να ευαισθητοποιηθούν αργότερα και να εμφανίσουν αλλεργία εξαιτίας μιας γάτας, σε σχέση με όσους αποκτούσαν γάτα για πρώτη φορά ως ενήλικες.</p>
