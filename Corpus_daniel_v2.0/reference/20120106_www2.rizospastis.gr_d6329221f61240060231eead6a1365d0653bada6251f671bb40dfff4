<p>Μειωμένες πωλήσεις 40% - 50%</p>
<p>Η λαίλαπα που έχουν εξαπολύσει τα κόμματα της πλουτοκρατίας - ΕΕ εναντίον των λαϊκών στρωμάτων και οι άγριες περικοπές στα εισοδήματα αντικατοπτρίζονται στις πωλήσεις βασικών ειδών διατροφής όπως το κρέας και τα λαχανικά. Σύμφωνα με τα στοιχεία των χονδρεμπόρων της κεντρικής αγοράς του Ρέντη, οι πωλήσεις στον κλάδο του κρέατος παρουσιάζουν μείωση της τάξης του 40% - 50% φέτος σε σύγκριση με πέρσι, ενώ η αντίστοιχη μείωση στα οπωροκηπευτικά διαμορφώνεται στο 40% και στο μισό έχει μειωθεί η αγοραστική κίνηση και στο λιανεμπόριο κρεάτων. Την ίδια στιγμή, όπως τονίζουν οι χονδρέμποροι κρεάτων, αντιμετωπίζουν πρόβλημα στην εισαγωγή προϊόντων, καθώς για την προμήθεια απαιτείται πληρωμή μετρητοίς.</p>
<p>Επίσης, όπως ανακοίνωσε ο Σύνδεσμος Εμπόρων Κεντρικής Λαχαναγοράς Αθήνας, για δεκαπέντε μέρες, από σήμερα μέχρι το τέλος του Δεκέμβρη, η κεντρική αγορά οπωροκηπευτικών θα είναι ανοιχτή και για τους καταναλωτές, για λιανική πώληση, δηλαδή, μεγάλων, όμως ποσοτήτων και συσκευασμένων σε συσκευασίες χονδρικής (τελάρα, σακιά, δεμάτια) που θα πωλούνται σε τιμές χονδρικής. Για τέτοιες αγορές οι καταναλωτές θα πρέπει να προσκομίζουν πλήρη στοιχεία για την έκδοση τιμολογίου λιανικής, όπως ονοματεπώνυμο, διεύθυνση, ΑΦΜ.</p>
<p>Οι χονδρέμποροι οπωροκηπευτικών προσανατολίζονται σε κλείσιμο των σημείων πώλησης δύο μέρες, μία πριν τα Χριστούγεννα και μία πριν την Πρωτοχρονιά, αντιδρώντας στο νέο κανονισμό λειτουργίας της Κεντρικής Αγοράς.</p>
