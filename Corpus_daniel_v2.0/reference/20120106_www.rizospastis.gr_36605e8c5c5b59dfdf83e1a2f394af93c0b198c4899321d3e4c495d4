<p>«Γέφυρα» στην επόμενη φάση της βαρβαρότητας</p>
<p>Προκλητικές ρυθμίσεις σε όφελος της πλουτοκρατίας, νέας κοπής αντικειμενικά κριτήρια για τους αυτοαπασχολούμενους και μικρούς ΕΒΕ. Φορο-εισπρακτικός μηχανισμός στις προδιαγραφές των μονοπωλίων</p>
<p>Οι μικροί και αυτοαπασχολούμενοι ΕΒΕ στενάζουν στην κυριολεξία και την ίδια ώρα η κυβέρνηση νομοθετεί μέτρα που επιταχύνουν τη μονοπώληση των κλάδων τους</p>
<p>Προσφορές στους ισχυρούς επιχειρηματικούς ομίλους, χαριστικές ρυθμίσεις στις μερίδες της πλουτοκρατίας που έχουν φεσώσει την Εφορία με δεκάδες δισ. ευρώ, νέας κοπής εξουθενωτικά λεγόμενα «αντικειμενικά κριτήρια» απέναντι στους αυτοαπασχολούμενους και μικρούς ΕΒΕ, περιλαμβάνονται στις ρυθμίσεις του πολυνομοσχεδίου, που εγκρίθηκε χτες από το Υπουργικό Συμβούλιο. Το πολυνομοσχέδιο - σκούπα διευθετεί εκκρεμότητες από το προηγούμενο μνημόνιο με την τρόικα και αποτελεί τη γέφυρα με τη νέα επαχθή δανειακή σύμβαση.</p>
<p>Η κατάθεσή του στη Βουλή προγραμματίζεται να γίνει την ερχόμενη Τρίτη, για να συζητηθεί με τη διαδικασία του κατεπείγοντος στην αρμόδια Επιτροπή την Τετάρτη και στην Ολομέλεια την Πέμπτη. Στις ρυθμίσεις του πολυνομοσχεδίου, σύμφωνα με τις πληροφορίες, περιλαμβάνονται:</p>
<p>1. «Αντικειμενικά κριτήρια»: Είναι απόλυτα φανερές οι στοχεύσεις τους για τη μεγαλύτερη συγκέντρωση κλάδων της οικονομίας και δραστηριοτήτων. Φέρνουν την «αρχή της αναλογικότητας», δηλαδή προσδιορίζουν το ύψος του εισοδήματος με βάση τα γενικά κριτήρια που ισχύουν συνολικά σε κάθε κλάδο ή δραστηριότητα, ανεξάρτητα δηλαδή αν πρόκειται για μικρομάγαζο της γωνίας ή για εμπορικό κέντρο. Ακόμη, τα ενιαία κριτήρια που τους προκύπτουν από τη «σχέση της τιμής πώλησης στο συνολικό όγκο κύκλου εργασιών» φέρνουν νέα φοροαφαίμαξη, δείχνοντας στις μικρές επιχειρήσεις την πόρτα της εξόδου από την αγορά, προκειμένου να δώσουν την προσφερόμενη πίτα στους επιχειρηματικούς κολοσσούς. Στα λεγόμενα «αντικειμενικά κριτήρια» περιλαμβάνουν και τις τραπεζικές καταθέσεις. Πρόκειται για μια ακόμη βάναυση πρόκληση και για εμπαιγμό. Ετσι και αλλιώς, οι καταθέσεις της πλουτοκρατίας, όπως αυτές στις τράπεζες της Ελβετίας, ήταν και θα τις αφήσουν στο απυρόβλητο. Στα αντικειμενικά κριτήρια απέναντι στους μικροεπαγγελματίες εντάσσουν και τις δαπάνες σε μετρητά, προκειμένου να προσδιορίσουν «ακαθάριστα έσοδα, τα φορολογητέα κέρδη, τον οφειλόμενο ΦΠΑ βάσει των γενικά παραδεκτών αρχών και τεχνικών της Ελεγκτικής». Για τα παραπάνω θα ακολουθήσουν υπουργικές αποφάσεις που θα προσδιορίζουν «αναλυτικά τα δεδομένα και τις τεχνικές».</p>
<p>2. Στήριξη στην πλουτοκρατία: Μερίσματα από κέρδη εταιρειών, πρόσθετα μπόνους, είτε σε μετρητά, είτε σε μορφή δωρεάν διανομής μετοχών κ.ά. φορολογούνται αυτοτελώς με συντελεστή 25%, με το οποίο οι εμπλεκόμενοι πλουτοκράτες εξαντλούν κάθε φορολογική υποχρέωση. Στους προκλητικά ευνοημένους είναι οι ξένες μητρικές εταιρείες, τα μονοπώλια και οι μεγαλομέτοχοι, φυσικά πρόσωπα ντόπιοι και ξένοι.</p>
<p>3. Φορο-ελεγκτικός μηχανισμός: Το «δημόσιο και ο ευρύτερος δημόσιος τομέας καθώς και τα ασφαλιστικά ταμεία και οργανισμοί» μπορούν να αναθέτουν σε ιδιωτικές εταιρείες την «ενημέρωση» των οφειλετών τους. Πρόκειται, πρώτα και κύρια, για το κυνήγι της μαρίδας, με πρότυπο τις μεθόδους των τραπεζών. Επίσης, ικανοποιούν πλήρως το «αίτημα» που τους υπέβαλε ο ΣΕΒ, αναθέτοντας ρόλο φορο-ελεγκτή σε ιδιωτικές εταιρείες. Με τη συγκεκριμένη διάταξη επεκτείνουν την υποχρεωτική καθιέρωση του λεγόμενου «φορολογικού πιστοποιητικού» σε όλες τις επιχειρήσεις. Με αυτό τον τρόπο οι μεγάλες εταιρείες (ΑΕ κ.ά.) δεν θα ελέγχονται από το φοροελεγκτικό μηχανισμό, αλλά από ιδιωτικές εταιρείες - «ελεγκτές», από τους συνεργάτες τους στην κατάρτιση των ισολογισμών τους! Εφόσον δε διαπιστώσουν κάτι το «μεμπτό», θα εκδίδουν «ετήσιο φορολογικό πιστοποιητικό» με το οποίο τους εξασφαλίζουν τη φορολογική ασυλία! Επίσης, στη «Γενική Διεύθυνση Φορολογικών Ελέγχων και Είσπραξης Δημοσίων Εσόδων» του υπουργείου Οικονομικών συγκροτούν 5μελή Επιτροπή, στην οποία μετέχει και εκπρόσωπος του ΣΕΒ.</p>
<p>4. Ληξιπρόθεσμα χρέη: Τα ληξιπρόθεσμα χρέη προς την Εφορία φτάνουν στα 41 δισ. ευρώ και από αυτά τα 37 δισ. ευρώ (πάνω από το 90%) είναι τα φέσια μιας μικρής δράκας πλουτοκρατών, με ποσά πάνω από 150.000 ευρώ ο καθένας από αυτούς, που ήταν και που παραμένουν στο απυρόβλητο. Η μεγάλη μάζα από αυτά, σχεδόν στο σύνολο, χαρακτηρίζονται «ανεπίδεκτα είσπραξης», έχουν πετάξει στους φορολογικούς παραδείσους της πλουτοκρατίας, εκεί όπου στοιβάζουν το λεηλατημένο κοινωνικά παραγόμενο πλούτο. Η συγκυβέρνηση του μαύρου μετώπου έρχεται να δώσει απαλλαγές από προσαυξήσεις μέχρι και 100% σε περίπτωση εφάπαξ εξόφλησης, ως εξής: 2-12 μηνιαίες δόσεις, με απαλλαγή προσαυξήσεων στο 90%. 13-24 δόσεις, με απαλλαγή του 75%. 25-36 δόσεις, απαλλαγή ύψους 60%. 37-48 δόσεις, με απαλλαγή στο 45%. 49-60 μηνιαίες δόσεις, με απαλλαγή του 25%. Προκειμένου να πιάσουν τη μαρίδα, κατεβάζουν την ελάχιστη μηνιάτικη δόση στα 100 ευρώ. Στη ρύθμιση υπάγονται όλες οι «βεβαιωμένες ληξιπρόθεσμες οφειλές», ακόμη και αυτές που θα χαρακτηριστούν τέτοιες μέχρι τις 31 Γενάρη 2012.</p>
