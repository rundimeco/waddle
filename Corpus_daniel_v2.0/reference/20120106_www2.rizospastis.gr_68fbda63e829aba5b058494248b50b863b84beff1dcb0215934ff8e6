<p>Ερχονται και οι αυξήσεις της ΔΕΗ</p>
<p>Σήμερα συνεδριάζει η Ρυθμιστική Αρχή Ενέργειας για να καθορίσει το μέσο επιτρεπόμενο έσοδο της ΔΕΗ. Τι είναι αυτό; Δεν χρειάζονται ιδιαίτερες τεχνικές λεπτομέρειες, αρκεί που βάσει αυτού αναμένεται να καθοριστούν και οι αυξήσεις στα τιμολόγια ηλεκτρικού ρεύματος που θα ισχύσουν από το νέο έτος.</p>
<p>Η ανακοίνωση για τις αυξήσεις από τον υπουργό Περιβάλλοντος και Ενέργειας είναι θέμα ημερών. Προηγουμένως, πλήθυναν δραματικά οι διαρροές με στοιχεία για τα οικονομικά προβλήματα της ΔΕΗ, την ενδεχόμενη αδυναμία να καταβάλλει δόσεις δανείων το 2012 και άλλα τραγικά.</p>
<p>Ωστόσο, όσο και αν πασχίζουν κάποιοι να πείσουν γι' αυτό, οι αυξήσεις στην τιμή του ηλεκτρικού ρεύματος δεν έχουν να κάνουν με τις ανάγκες της ΔΕΗ. Είναι προαποφασισμένες, έχουν να κάνουν με την «απελευθέρωση» της αγοράς ηλεκτρικής ενέργειας, τις μνημονιακές υποχρεώσεις και το λεγόμενο «3ο ενεργειακό πακέτο» της ΕΕ, που πρόσφατα εντάχθηκε στο ενεργειακό νομοθετικό πλαίσιο της Ελλάδας.</p>
<p>Πρόκειται για τα τιμολόγια που απαιτεί η αγορά για να «κονομάει». Για την μετακύλιση του κόστους εκπομπής ρύπων στους καταναλωτές. Για το επιπλέον κόστος που προκύπτει από την τεχνητή μείωση της παραγωγής των φτηνών υδροηλεκτρικών. Για το ότι οι υπηρεσίες Κοινής Ωφέλειας τιμολογούνται πλέον, λες και είναι αναγκαίο κακό. Και για πολλά ακόμη...</p>
