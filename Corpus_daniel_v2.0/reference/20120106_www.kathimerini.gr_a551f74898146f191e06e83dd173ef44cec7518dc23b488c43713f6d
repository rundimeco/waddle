<p>Συναγερμός στο Χονγκ Κονγκ για τη γρίπη των πτηνών</p>
<p>Εμπάργκο στις εισαγωγές πουλερικών.</p>
<p>Οι αρχές του Χονγκ Κονγκ αναβάθμισαν τον συναγερμό για την γρίπη των πτηνών και επέβαλαν προσωρινό εμπάργκο στις εισαγωγές ζωντανών πουλερικών μετά το θάνατο τριών πτηνών στα οποία ανιχνεύτηκε ο ιός Η5Ν1.</p>
<p>Το επίπεδο συναγερμού αναβαθμίστηκε σε «σοβαρό», στην τρίτη βαθμίδα της κλίμακας με πέντε βαθμίδες.</p>
<p>Ο επικεφαλής των Υπηρεσιών Υγείας του Χονγκ Κονγκ Γιορκ Τσόου ανακοίνωσε την απαγόρευση, για προληπτικούς λόγους, των εισαγωγών ζωντανών πουλερικών και τη θανάτωση 17.000, μετά τον εντοπισμό σε αγορά του Χονγκ Κονγκ κοτόπουλου που είχε προσβληθεί από τη νόσο.</p>
<p>«Το πτηνό βρέθηκε θετικό στον ιό Η5Ν1 μετά τον έλεγχο ρουτίνας που πραγματοποιήθηκε σε αγορά», τόνισε ο ίδιος και πρόσθεσε πως θετικά στον ιό βρέθηκαν και άλλα δύο πτηνά-ένα σπουργίτι και ένας γλάρος.</p>
<p>Ο άντρας που βρήκε τον γλάρο στην αυλή ενός σχολείου και ο γιος του εμφάνισαν συμπτώματα της γρίπης και νοσηλεύτηκαν για μικρό χρονικό διάστημα.</p>
<p>Σύμφωνα με την κρατική τηλεόραση RTHK, περίπου είκοσι μαθήτριες ενός σχολείου θηλέων ηλικίας έξι και επτά χρόνων παρουσιάζουν τα συμπτώματα της γρίπης, αλλά δεν νοσηλεύονται.</p>
<p>Το Χονγκ Κονγκ ήταν η πρώτη χώρα που ανακοίνωσε το 1997 επιδημία της γρίπης των πτηνών, με έξι νεκρούς, η οποία προκλήθηκε από την μετάλλαξη του μέχρι τότε άγνωστου ιού. Εκατομμύρια πουλερικά είχαν θανατωθεί τότε.</p>
<p>Η μετάδοση του ιού Η5 γίνεται από τα ζώα στον άνθρωπο, όμως οι επιστήμονες φοβούνται πως μια μετάλλαξη θα επιτρέψει στον ιό να μεταδίδεται από άνθρωπο σε άνθρωπο, προκαλώντας μια θανατηφόρα πανδημία.</p>
