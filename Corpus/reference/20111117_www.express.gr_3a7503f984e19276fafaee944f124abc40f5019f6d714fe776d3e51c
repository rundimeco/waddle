<p>Τα υπερμικρόβια που είναι ανθεκτικά στα αντιβιοτικά ενισχύονται</p>
<p> Πηγή: ΑΠΕ 17/11/11-14:47</p>
<p> Υπερμικρόβια που είναι ικανά να διαφεύγουν ακόμη και από τα πιο ισχυρά αντιβιοτικά αυξάνονται στην Ευρώπη, με το ποσοστό ανθεκτικότητας στα φάρμακα ενός τύπου βακτηρίου να φθάνει το 50% στις χώρες που πλήττονται περισσότερο, δήλωσαν σήμερα υγειονομικοί αξιωματούχοι.</p>
<p> Σε έκθεσή τους για τα ανθεκτικά στα φάρμακα βακτήρια, τα αποκαλούμενα υπερμικρόβια, το Ευρωπαϊκό Κέντρο Πρόληψης και Ελέγχου Ασθενειών (ECDC), το οποίο παρακολουθεί τις ασθένειες σε όλη την ΕΕ, αναφέρει πως η ανάγκη να καταπολεμηθεί η ανθεκτικότητα των μικροβίων έχει αποκτήσει "κρίσιμη σημασία".</p>
<p> "Είναι ανάγκη να κηρύξουμε ένα πόλεμο -- ένα πόλεμο εναντίον αυτών των βακτηρίων", δήλωσε προς το Ρόιτερς ο διευθυντής του ECDC Μαρκ Σπρένγκερ με την ευκαιρία της δημοσίευσης της έκθεσης.</p>
<p> "Αν δεν το κάνουμε ... θα έχουμε πολλές λοιμώξεις και πολλούς ευάλωτους ασθενείς που θα αρρωστήσουν σοβαρά και δεν θα έχουμε τα αντιβιοτικά για να τους θεραπεύσουμε", πρόσθεσε.</p>
<p> Ο Σπρένγκερ δήλωσε πως σε όλη την περιφέρεια τα ποσοστά ανθεκτικότητας στα αντιβιοτικά ενός βακτηρίου ονόματι Klebsiella pneumoniae υπερδιπλασιάστηκαν στο 15% το 2010, από περίπου 7% πριν από πέντε χρόνια.</p>
<p> "Αυτό που είναι ακόμη πιο ανησυχητικό είναι ότι υπάρχουν μεγάλες διαφορές ανάμεσα σε διάφορες χώρες στην Ευρώπη -- και σε μερικές χώρες η ανθεκτικότητα φθάνει σχεδόν το 50%", τόνισε.</p>
<p> Το K. pneumoniae είναι μια συνηθισμένη αιτία πνευμονίας, καθώς και λοιμώξεων του ουροποιητικού και του κυκλοφορικού συστήματος σε ασθενείς νοσοκομείων.</p>
<p>Η μορφή του ως υπερμικροβίου είναι ανθεκτική ακόμη και σε μια τάξη φαρμάκων που αποκαλούνται carbapenems, τα πιο ισχυρά γνωστά αντιβιοτικά, τα οποία χρησιμοποιούνται συνήθως από τους γιατρούς ως τελευταία γραμμή άμυνας.</p>
<p> Το ECDC κάνει γνωστό πως αρκετές χώρες μέλη της ΕΕ αναφέρουν τώρα ότι από 15% ως 50% των K.pneumoniae στο κυκλοφορικό σύστημα είναι ανθεκτικά στα carbapenems.</p>
<p> Σε μεγάλο βαθμό, η ανθεκτικότητα στα αντιβιοτικά οφείλεται στην κακή και την υπερβολική χρήση των αντιβιοτικών, που ενθαρρύνουν τα βακτήρια να αναπτύξουν νέους τρόπους για να τα ξεπεράσουν.</p>
<p> Οι ειδικοί λένε πως ευθύνονται εν μέρει οι γιατροί της πρωτοβάθμιας περίθαλψης επειδή συνταγογραφούν αντιβιοτικά για ασθενείς που τα ζητούν χωρίς να τα χρειάζονται ενώ τα νοσοκομεία ευθύνονται επίσης για καταχρήσεις.</p>
<p> "Το 50% όλων των αντιβιοτικών που χρησιμοποιούνται στα νοσοκομεία μπορεί να μην χρειάζεται", αναφέρει η ECDC, η οποία ζητεί να γίνεται πιο συνετή χρήση.</p>
