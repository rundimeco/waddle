<p> Διευρύνεται η προσπάθεια των «Γιατρών του Κόσμου» για τη συγκέντρωση φαρμάκων </p>
<p> Πηγή: Express.gr 08/11/11-14:08</p>
<p> Πρωτοβουλία για τη στήριξη της προσπάθειας των «Γιατρών του Κόσμου» για τη συγκέντρωση φαρμάκων αναλαμβάνουν ο Δήμος Κορδελιού Ευόσμου και η εθελοντική ομάδα πολιτών «Thessalonistas». Είχε προηγηθεί η έκκληση της οργάνωσης για την προσφορά φαρμάκων που είναι απολύτως απαραίτητα για την περίθαλψη ανασφάλιστων και απόρων που εξυπηρετούνται από το πολυιατρείο των «Γιατρών του Κόσμου» στην Ι. Δραγούμη 65. </p>
<p> Στο πλαίσιο αυτό, στον Δήμο Κορδελιού Ευόσμου και ειδικότερα στη Δημοτική Κοινότητα Ευόσμου θα τοποθετηθούν κιβώτια για τη συγκέντρωση του υλικού στις εισόδους των εκκλησιών Ευαγγελισμού της Θεοτόκου, Αγίου Αθανασίου, Κοσμά του Αιτωλού, Τριών Ιεραρχών, Μνήστορος Ιωσήφ και Αγίας Φωτεινής, Κυρίλλου και Μεθοδίου, από τις 10 το πρωί ως τη μία το μεσημέρι της ερχόμενης Κυριακής. </p>
<p> Οι «Thessalonistas» θα πραγματοποιήσουν αντίστοιχη δράση το ερχόμενο Σάββατο 12 Νοεμβρίου 2011 από τις 10 το πρωί ως τις 3 το μεσημέρι στη συμβολή των οδών Αριστοτέλους με Τσιμισκή. </p>
<p> Σημειώνεται ότι τα φάρμακα για τα οποία διαπιστώθηκε μεγαλύτερη ανάγκη είναι κολλύρια, αναπνευστικά, αντιβιοτικά, αντιπυρετικά, παιδικά σιρόπια και εμβόλια, αντιδιαβητικά, ινσουλίνες, καρδιολογικά και αντιλιπιδαιμικά. </p>
