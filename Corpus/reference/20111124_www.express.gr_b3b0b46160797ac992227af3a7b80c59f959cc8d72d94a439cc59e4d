<p>Παχύσαρκο τo 17,6% των ανδρών και των γυναικών στην Ελλάδα </p>
<p> Πηγή: ΑΠΕ 24/11/11-13:50</p>
<p> Παχύσαρκο είναι τo 17,6% τόσο των ανδρών όσο και των γυναικών, άνω των 18 ετών, στην Ελλάδα, ενώ στην ΕΕ η παχυσαρκία κυμαίνεται μεταξύ 8% και 23,9%, σύμφωνα με στοιχεία της Eurostat, που δόθηκαν σήμερα στη δημοσιότητα στις Βρυξέλλες και αφορούν την περίοδο 2008-2009. Στα 19 κράτη μέλη της ΕΕ για τα οποία υπάρχουν στοιχεία, τα χαμηλότερα ποσοστά παχυσαρκίας παρατηρούνται στη Ρουμανία (8% για τις γυναίκες και 7,6% για τους άνδρες), την Ιταλία ( 9,3% για τις γυναίκες και 11,3% για τους άνδρες) και τη Βουλγαρία ( 11,3% για τις γυναίκες και 11,3% για τους άνδρες) και τα υψηλότερα στη Μεγάλη Βρετανία ( 23,9% για τις γυναίκες και 22,1% για τους άνδρες) και τη Μάλτα ( 21,1% για τις γυναίκες και 24,7% για τους άνδρες).</p>
<p> Σε ότι αφορά ειδικότερα τις γυναίκες στην Ελλάδα η παχυσαρκία αφορά το 3,2% των γυναικών ηλικίας 18-24 ετών, το 9,2% στις ηλικίες 25-44 ετών, το 24,6% στις ηλικίες 45-64 ετών και το 32,4% στις ηλικίες 65-74 ετών.</p>
<p> Σε ότι αφορά τους άνδρες, στη χώρα μας, η παχυσαρκία αφορά το 3,7% των ανδρών ηλικίας 18-24 ετών, το 15,4% στις ηλικίες 25-44 ετών, το 22,7% στις ηλικίες 45-64 ετών και το 25,8% στις ηλικίες 65-74 ετών.</p>
<p> Από τα στοιχεία της Eurostat προκύπτει ακόμη ότι τόσο στην Ελλάδα όσο και στην ΕΕ η παχυσαρκία μειώνεται όσο υψηλότερο είναι το επίπεδο εκπαίδευσης.</p>
<p> Αναλυτικότερα για την Ελλάδα , η παχυσαρκία αφορά το 25,2% των γυναικών με «χαμηλό επίπεδο εκπαίδευσης» το 13,5% των γυναικών με «μεσαίο επίπεδο εκπαίδευσης» και το 8,4% των γυναικών «με ανώτερο επίπεδο εκπαίδευσης». Σε ότι αφορά τους άνδρες στην Ελλάδα η παχυσαρκία αφορά το 20,2% των ανδρών με «χαμηλό επίπεδο εκπαίδευσης» το 17,6% των ανδρών με «μεσαίο επίπεδο εκπαίδευσης» και το 13,9% των ανδρών «με ανώτερο επίπεδο εκπαίδευσης».</p>
