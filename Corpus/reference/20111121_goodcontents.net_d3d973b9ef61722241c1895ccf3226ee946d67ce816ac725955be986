<p>Strona główna » Kategoria główna » Zdrowie i medycyna„Cudowny świat” pomaga dzieciom
</p>
<p>Autor: GM FRK. Data publikacji Pią, 2010-11-19 12:04
</p>
<p>19 listopada miała ma miejsce premiera wyjątkowej płyty pt. Cudowny świat, dedykowanej pamięci profesora Zbigniewa Religi. Cały dochód ze sprzedaży tego krążka przeznaczony będzie na budowę systemu wspomagania serca dla dzieci.
</p>
<p>25 lat temu, w listopadzie 1985 roku, przeprowadzono w Polsce pierwszą udaną transplantację serca. Dokonał tego zespół pod kierownictwem prof. Zbigniewa Religi w Śląskim Centrum Chorób Serca w Zabrzu. 6 lat później z inicjatywy prof. Religi powstała Fundacja Rozwoju Kardiochirurgii, której misją jest wprowadzanie najnowocześniejszych technik ratowania życia gdy zagrożone jest serce. Priorytetowym projektem realizowanym obecnie przez Fundację jest budowa systemu wspomagania serca dla dzieci, dzięki któremu mali pacjenci otrzymają szansę na dorosłe życie.
</p>
<p> Dzieło, które rozpoczął profesor jest kontynuowane nie tylko przez współpracowników ze szpitalnych oddziałów, ale także przez osoby nie związane bezpośrednio z kardiochirurgią. Dla uczenia profesora i jego dzieła artyści, ludzie mediów i kultury zjednoczyli siły w ramach projektu „Z Sercem dla Serca” organizowanego przez Fundację.
</p>
<p> Dzięki ich wysiłkom powstała płyta pt. Cudowny świat, dedykowana najznamienitszemu polskiemu kardiochirurgowi. Całkowity dochód z jej sprzedaży przeznaczony będzie na budowę sztucznej komory wspomagania serca dla dzieci.
</p>
<p> Zapotrzebowanie na zewnętrzne wspomaganie serca dla dzieci wzrasta z każdym dniem ze względu na brak narządów do przeszczepów. Takie komory realnie zastąpią na czas od kilku tygodni do kilku miesięcy własne serce małego pacjenta. W tym czasie będzie można podjąć próby leczenia serca, doprowadzić do jego regeneracji i podjęcia wydolnej pracy. Jeśli się to nie uda, można takiego chorego zgłosić do transplantacji i przeprowadzić przeszczep. Sztuczne komory serca będą również najlepszą i najbezpieczniejszą metodą wspomagania krążenia dla dzieci ze złożonymi wadami serca, u których występują problemy pooperacyjne. Niestety polskie szpitale nie dysponują rodzimymi komorami tego typu, natomiast sporadyczne wypadki korzystania z urządzeń produkowanych w innych krajach wiążą się z ogromnymi kosztami. Dlatego tak istotne jest dokończenie budowy polskiej sztucznej komory serca dla dzieci przez Fundację.
</p>
<p> Idea płyty oparta jest na przesłaniu piosenki Louisa Armstronga pt. What a wonderful world, która stała się symbolem optymizmu, wiary w przyszłość i pozytywnego myślenia. Utwory na niej zamieszczone wykonane zostały z towarzyszeniem Orkiestry Symfonicznej Filharmonii w Zabrzu pod dyrekcją Sławomira Chrzanowskiego i stanowią kanon współczesnej muzyki rozrywkowej. Na płycie usłyszymy takie piosenki, jak: Nim przyjdzie wiosna śpiewana przez Małgorzatę Walewską, Pamiętasz była jesień w wykonaniu Krzysztofa Kiljańskiego, czy kultowe Dni, których jeszcze nie znamy w interpretacji Stanisława Sojki. Krążek zawiera nie tylko głosy współczesnych gwiazd muzyki popularnej – Mietka Szcześniaka, Andrzeja Piasecznego, Łukasza Zagrobelnego i Janusza Radka, ale także twórców specjalizujących się w mocniejszych brzmieniach: Macieja Maleńczuka, czy Marka Piekarczyka. Swoimi wykonaniami zaskoczą nas aktorki: Małgorzata Kożuchowska i Stanisława Celińska, a smaczku doda brawurowe wykonanie szlagieru Bo we mnie jest seks Kasi Wilk. Znajdziemy tu także prawdziwa perełkę – piosenkę w wykonaniu Zbigniewa Kurtycza, pierwszego wykonawcy hitu Cicha woda brzegi rwie. Zaśpiewane w nowych aranżacjach, opracowanych przez Krzesimira Dębskiego, Krzysztofa Herdzina, Zygmunta Kuklę, Macieja Muraszko, Krzysztofa Pszonę, Katarzynę Stroińską, Tomasza Szymusia i Macieja Szymańskiego powtórnie zinterpretowane, a przede wszystkim wykonane z sercem dla serca utwory są idealną propozycją dla odbiorców w każdym wieku.
</p>
<p> Każde zakupione CD stanowi cegiełkę, która buduje dzieło pomocy dzieciom z chorobami serca. W akcję zaangażowało się wiele firm m.in. EKO HOLDING, EMI Music Poland, Empik i Neonet. Cena krążka, który ukaże się już 19 listopada tego roku to 29,99 zł. Wydawnictwa szukać należy w Empiku, ogólnopolskiej sieci sklepów EKO oraz NEONET. Więcej informacji na www.gmfrk.pl
</p>
<p> 14 - What a Wonderful World - Stanisława Celińska, Krzysztof Kiljański, Małgorzata Kożuchowska, Maciej Maleńczuk, Andrzej Piaseczny, Marek Piekarczyk, Janusz Radek, Stanisław Sojka, Mietek Szcześniak, Małgorzata Walewska, Kasia Wilk, Łukasz Zagrobelny
</p>
