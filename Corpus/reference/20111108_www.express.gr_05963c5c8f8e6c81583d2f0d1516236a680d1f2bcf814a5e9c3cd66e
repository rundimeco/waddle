<p> Με μία ένεση την εβδομάδα θα μπορούν να ρυθμίζουν το σάκχαρό τους οι διαβητικοί </p>
<p> Πηγή: Express.gr 08/11/11-14:56</p>
<p> Με μία ένεση την εβδομάδα θα μπορούν να ρυθμίζουν το σάκχαρό τους οι διαβητικοί χάρη σε ένα νέο φάρμακο θα που κυκλοφορήσει στην Ελλάδα το 2012. Η δραστική ουσία του φαρμάκου, που ανήκει την κατηγορία των ινκρετινομιμητικών, είναι η εξενατίδη. Εξάλλου πολύ κοντά στην εφαρμογή του τεχνητού παγκρέατος σε διαβητικούς είναι πλέον οι επιστήμονες. Το τεχνητό πάγκρεας θα είναι μία συσκευή η οποία ή θα είναι φορητή ή εμφυτεύσιμη και θα ρυθμίζει το σάκχαρο του διαβητικού 24 ώρες το 24ωρο. Προς το παρόν όμως η εφαρμογή του τεχνητού παγκρέατος είναι σε φάση κλινικών δοκιμών. </p>
<p> Τα παραπάνω επισήμαναν κατά τη διάρκεια συνέντευξης τύπου με αφορμή το 25ο ετήσιο συνέδριο της Διαβητολογικής Εταιρείας Βορείου Ελλάδος (ΔΕΒΕ) που θα πραγματοποιηθεί από 10-12 Νοεμβρίου στη Θεσσαλονίκη, ο επίκουρος καθηγητής στο ΑΤΕΙΘ, Κυριάκος Καζάκος, και ο παθολόγος διαβητολόγος Εμμανουήλ Πάγκαλος. </p>
<p> Η παγκόσμια αύξηση του πληθυσμού της γης και η αύξηση του μέσου όρου ζωής σε συνδυασμό με τον σύγχρονο τρόπο ζωής ευθύνονται κατά κύριο λόγο για τη ραγδαία αύξηση του αριθμού των ατόμων με σακχαρώδη διαβήτη. Ο διαβήτης είναι μία πάθηση που δεν κάνει διακρίσεις και υπολογίζεται ότι ο αριθμός των διαβητικών στη χώρα μας ξεπερνά τις 800.000, ενώ παγκόσμια φτάνει στα 280 εκατομμύρια. Το 90% των ατόμων με διαβήτη έχουν διαβήτη τύπου 2, που μπορεί να εισβάλλει ύπουλα, ακόμη και χωρίς καθόλου συμπτώματα. Για αυτό έχει ιδιαίτερη σημασία ο προληπτικός έλεγχος, ιδίως στα άτομα με κληρονομικό ιστορικό διαβήτη, παχυσαρκία και ηλικία μεγαλύτερη από 46 ετών. Σε αντίθεση με το διαβήτη τύπου 1, για τον οποίο δεν υπάρχει προς το παρόν πρόληψη, στο σακχαρώδη διαβήτη τύπου 2 η συχνή σωματική άσκηση και η σωστή διατροφή μπορούν να καθυστερήσουν ή και να αποτρέψουν την εμφάνισή του.</p>
<p> Παράλληλα με το συνέδριο η ΔΕΒΕ διοργανώνει τις 13 Νοεμβρίου (10.30-14.00) στο ξενοδοχείο Μακεδονία Παλάς ημερίδα για το κοινό με θέμα «Νεότερα δεδομένα στο Σακχαρώδη Διαβήτη». </p>
<p> Τέλος, στις 11 Νοεμβρίου (11.00-16.00) θα λειτουργήσει στην Πλατεία Αριστοτέλους περίπτερο όπου θα πραγματοποιούνται δωρεάν μετρήσεις του σακχάρου αίματος και ενημέρωση σε θέματα διαβήτη από ομάδες φοιτητών της ιατρικής σχολής ΑΠΘ και νοσηλευτικής σχολής ΑΤΕΙΘ. </p>
